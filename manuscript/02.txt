#എന്താണ് പ്രോഗ്രാമ്മിംഗ്
പ്രോഗ്രാം എന്നത് നമ്മള്‍ കമ്പ്യൂട്ടറിന് കൊടുക്കുന്ന നിര്‍ദേശങ്ങളാണ്.അതായത് എന്തൊക്കെയാണ് ചെയ്യേണ്ടത് ,എപ്പോഴാണ് ചെയ്യേണ്ടത് തുടങ്ങിയവ.കംപ്യൂട്ടറിന് സ്വന്തമായി ഒന്നും ആലോചിച്ച് ചെയ്യാന്‍ പറ്റില്ലല്ലോ.അപ്പോള്‍ നമ്മള്‍ എന്തെങ്കിലും ചെയ്യാന്‍ പറഞ്ഞാല്‍ മാത്രമേ അത് എന്തെങ്കിലും ചെയ്യൂ. വെറുതെ കുറെ നിര്‍ദേശങ്ങള്‍ കൊടുത്താല്‍ കമ്പ്യൂട്ടര്‍ അത് പോലെ പ്രവര്‍ത്തിക്കും എന്നല്ലാതെ നമുക്ക് ആവശ്യമായ ഒരു കാര്യം നടന്നു കിട്ടില്ല. നമുക്ക് ആവശ്യമുള്ള കാര്യം നടന്നു കിട്ടാന്‍ കൊടുക്കുന്ന നിര്‍ദേശങ്ങള്‍ ക്രമീകരിക്കണം. അത് ചെസ് കളിക്കുന്നപോലെ ഒരു  ബൌദ്ധികമായ പണിയാണ്. നമ്മള്‍ കൊടുക്കുന്ന നിര്‍ദേശങ്ങള്‍ കമ്പ്യൂട്ടര്‍ എങ്ങിനെ ചെയ്യും എന്ന് മുന്‍കൂട്ടി നമ്മള്‍ കാണണം. എന്നിട്ടതിനനുസരിച് നിര്‍ദേശങ്ങള്‍ ക്രമീകരിക്കണം
##ബഗ്
അതുപോലെ ഏതെങ്കിലും നിര്‍ദേശം ചെയ്യുമ്പോള്‍ മുഴുവനായി ചെയ്യാന്‍ പറ്റിയില്ല എന്ന് വരാം അതുപോലെ പ്രോഗ്രാം ഉപയോഗിക്കുന്ന ആള്‍ പല ഇന്‍പുട്ടുകളും കൊടുക്കാം. അങ്ങനെയാകുമ്പോള്‍ പിന്നെ എന്ത് ആകണം അടുത്ത പടി എന്നും നമ്മള്‍ ഭാവനയില്‍ കാണണം. അങ്ങനെ കറക്റ്റ് ആയി കാണാന്‍ സാധിച്ചില്ലെങ്കില്‍ നമ്മള്‍ ഉണ്ടാക്കിയ പ്രോഗ്രാം ചില സാഹചര്യങ്ങളില്‍  ശരിയായി പ്രവര്‍ത്തിക്കില്ല. അതിനെ പ്രോഗ്രാമ്മിംഗ് ഭാഷയില്‍ 'ബഗ്' എന്ന് വിളിക്കുന്നു. മലയാളത്തില്‍ പ്രോഗ്രാം 'പൊട്ടി' എന്ന് പറയാം. 

നമുക്ക് വേണ്ടി ഉണ്ടാക്കുന്ന ഒരു പ്രോഗ്രാം ആണെങ്കില്‍ അത് പൊട്ടിയാലും കുഴപ്പമില്ല. പക്ഷെ വേറെ ഒരാള്‍ കാശു മുടക്കി നമ്മളെക്കൊണ്ട് ഉണ്ടാക്കിപ്പിക്കുന്ന പ്രോഗ്രാം പൊട്ടിയാല്‍ അത് അവര്‍ക്ക് ബുദ്ധിമുട്ടാകും. പ്രത്യേകിച്ച് ബാങ്ക് പോലുള്ള പൈസ വച്ച് കളിക്കുന്ന പ്രോഗ്രാമില്‍. അതുകൊണ്ട് യഥാര്‍ത്ഥ ലോകത്തിലേക്ക് പ്രോഗ്രാം കൊടുക്കുന്നതിനു മുന്പ് നമ്മള്‍ ആവുന്നത്ര വ്യത്യസ്ത രീതികളില്‍ പ്രവര്‍ത്തിപ്പിച്ചു പ്രോഗ്രാം പൊട്ടിക്കാന്‍ നോക്കും. നമ്മള്‍ പ്രോഗ്രാം എഴുതിക്കൊണ്ടിരിക്കുമ്പോള്‍ തന്നെ പൊട്ടുകയാണെങ്കില്‍ പെട്ടെന്ന് തന്നെ ഫിക്സ് ചെയ്യാമല്ലോ. അങ്ങനെ പ്രോഗ്രാം പൊട്ടിക്കാന്‍ വേണ്ടി ഇരുക്കുന്ന ടീം ആണ് ടെസ്റ്റിംഗ് ടീം. അവരെ ക്വാളിറ്റി കണ്ട്രോള്‍ ടീം എന്നും വിളിക്കും.
##പ്രോഗ്രാമ്മിംഗ് ഭാഷ
ഇനി എങ്ങിനെയാണ് ഈ നിര്‍ദേശങ്ങള്‍ കൊടുക്കുന്നത് എന്ന് നോക്കാം.എന്തായാലും ചുമ്മാ ഇംഗ്ലീഷില്‍ ടൈപ്പ് ചെയ്താല്‍ അതിന് മനസിലാകില്ല.കംപ്യൂട്ടറിന് മനസിലാകുന്നത് വൈദ്യുതിയുടെ ഏറ്റക്കുറച്ചിലുകളാണ്.അതായത് ബൈനറി ഭാഷ.വൈദ്യുതി ഉണ്ടെങ്കില്‍ അത് ഒന്നെന്നും ഇല്ലെങ്കില്‍ പൂജ്യം എന്നും മനസിലാകും.ഉദാഹരണമായി വൈദ്യുതിയില്‍ ഒരു പ്രത്യേകരീതിയില്‍ ഏറ്റക്കുറച്ചിലുകള്‍ ഉണ്ടായാല്‍ അതായത് 101001 എന്ന രീതിയില്‍ വന്നാല്‍ അത് ഒരു സങ്കലനം നടത്താനുള്ള നിര്‍ദേശമാണെന്ന് കംപ്യൂട്ടറിന് മനസിലാക്കാം.നിര്‍ദേശത്തിന് ശേഷം വരുന്ന സംഖ്യകളെ കൂട്ടി ഉത്തരം തരികയും ചെയ്യും.

പക്ഷേ ഒരു സാധാരണക്കാരന് ഇതുപോലെ എല്ലാ നിര്‍ദേശങ്ങളും ഒന്നിന്‍റെയും പൂജ്യത്തിന്‍റെയും രൂപത്തില്‍ പഠിച്ചുവയ്ക്കാന്‍ ഒരിക്കലും കഴിയില്ല.അതിലും ഭേദം ഒരു പേനയും പേപ്പറും എടുത്ത് കൂട്ടുന്നതാ.ഇവിടെയാണ് കംപൈലറുകളും,ഇന്‍റര്‍പ്രെറ്ററുകളും വരുന്നത്.ഇത് രണ്ടും എന്താണെന്ന് വിശദമായി പറഞ്ഞാല്‍ വെറുതെ കണ്‍ഫ്യൂഷന്‍ ആകും.അതുകൊണ്ട് ചുരുക്കി പറയാം.നാം ഇംഗ്ലീഷില്‍ എഴുതുന്ന നിര്‍ദേശങ്ങള്‍ മുന്‍പ് പറഞ്ഞ ബൈനറി ഭാഷയിലേക്ക് തര്‍ജിമ ചെയ്യുക അത്രമാത്രം.ബൈനറിയില്‍ കിട്ടിക്കഴിഞ്ഞാല്‍ പിന്നെ കംപ്യൂട്ടറിന് അത് ചെയ്യാം.സി ,ബേസിക് തുടങ്ങിയ പ്രോഗ്രാമെഴുത്ത് ഭാഷകളില്‍ എഴുതുന്ന എല്ലാതും ഇങ്ങനെ ബൈനറിയില്‍ ആക്കിയാണ് കമ്പ്യൂട്ടറില്‍ ഓടിക്കുന്നത്.ഇങ്ങനെ ബൈനറിയില്‍ ആക്കിയ നിര്‍ദേശങ്ങള്‍ നമുക്ക് ഒരു ഫയലായി സൂക്ഷിച്ചു വയ്ക്കാം.സാധാരണയായി അത് തിരിച്ചറിയുന്നത് അതിന്‍റെ എക്സ്റ്റെന്‍ഷന്‍ വച്ചാണ്.(.exe)

മുകളില്‍ പറഞ്ഞ ബേസിക്,സി തുടങ്ങിയ ഭാഷകള്‍ക്കും ഒരു കുഴപ്പമുണ്ട്.അതിന്‍റെ ഗ്രാമര്‍ അറിയാതെ എഴുതാന്‍ പറ്റില്ല.ഒരു സാധാരണക്കാരനു ഒരു ഫയല്‍ ഒരു സ്ഥലത്തുനിന്ന് മറ്റൊരു സ്ഥലത്തേക്ക് നീക്കണം എന്നൊരു ആവശ്യത്തിനുവേണ്ടി ഒരു പ്രോഗ്രാം എഴുതണം എന്നൊക്കെ പറഞ്ഞാല്‍ അത് നടക്കുന്ന കാര്യമല്ല.ഒരു ഫയല്‍ നീക്കുന്നതിന് വേണ്ടി ഒരാളും പ്രോഗ്രാമെഴുത്ത് പഠിക്കില്ല.അപ്പോള്‍ എന്തു ചെയ്യും.അവിടെയാണ് കമാന്‍റ് വിന്‍ഡോ അഥവാ ഷെല്ലിന്‍റെ പ്രസക്തി.

കമാന്‍റ് വിന്‍ഡോ എന്നത് ഒരു പ്രോഗ്രാമാണ്.അതിന്‍റെ ദൌത്യം നമ്മള്‍ പറയുന്ന ഒരു പ്രോഗ്രാമിനെ പ്രവര്‍ത്തിപ്പിക്കുക എന്നതാണ്.അടിസ്ഥാനപരമായ ആവശ്യങ്ങള്‍ നടത്തുവാനായ പ്രോഗ്രാമുകള്‍ അതായത് ഫയല്‍ കോപ്പി ചെയ്യുക.,ഡിലീറ്റ് ചെയ്യുക തുടങ്ങിയവ കമ്പ്യൂട്ടറില്‍ ഉണ്ടായിരിക്കും.നമുക്ക് അവയെ ഒന്ന് വിളിക്കുകയെ വേണ്ടൂ.അങ്ങനെ വിളിക്കുവനുള്ള സ്ഥലമാണ് കമാന്‍റ് വിന്‍ഡോ.വിന്‍ഡോസ് കംപ്യൂട്ടറാണ് ഉപയോഗിക്കുന്നതെങ്കില്‍ സ്റ്റാര്‍ട്ട് മെനുവില്‍ പോയി cmd എന്ന് ടൈപ്പ് ചെയ്തു എന്‍റര്‍ അടിച്ചാല്‍ കമാന്‍റ് വിന്‍ഡോ വരും.ഒരു കറുത്ത കളറില്‍.വിന്‍ഡോസ് 98 ആണെകില്‍ command എന്ന് തന്നെ ടൈപ്പ് ചെയ്യണം.

ഈ വിന്‍ഡോ വന്നുകഴിഞ്ഞാല്‍ പിന്നെ നമുക്ക് നിര്‍ദേശങ്ങള്‍ കൊടുക്കാം.ഉദാഹരണമായി dir എന്ന് കൊടുക്കുക.നിങ്ങളുടെ ഫോള്‍ടെറില്‍ ഉള്ള എല്ലാ ഫോള്‍ഡറുകളും ഫയലുകളും അവിടെ ലിസ്റ്റ് ചെയ്തു വരും.

ഇപ്പോള്‍ താഴെപ്പറയുന്ന കാര്യങ്ങള്‍ ഇത് വായിച്ചയാള്‍ക്ക് മനസിലായിക്കാണും

- കംപ്യൂട്ടറിന് ഒന്നും പൂജ്യവും ഉള്ള ബൈനറി ഭാഷ മാത്രമേ മനസിലാകൂ
- നമുക്ക് ബൈനറി ഭാഷ ബുദ്ധിമുട്ടായതിനാല്‍ നമ്മള്‍ ബേസിക് ,സി തുടങ്ങിയ ഇംഗ്ലീഷില്‍ എഴുതാവുന്ന ഭാഷകള്‍ ഉപയോഗിച്ച് പ്രോഗ്രാം എഴുതുന്നു.
- നമ്മള്‍ ബേസിക്,സി തുടങ്ങിയ ഭാഷകളില്‍ എഴുതിയ ഭാഷകള്‍ കംപൈലറുകളോ,ഇന്‍റര്‍പ്രെറ്ററുകളോ ഉപയോഗിച്ച് ബൈനറിയില്‍ ആക്കിയാലെ കമ്പ്യൂട്ടറില്‍ ഓടൂ.
ബേസിക്,സി തുടങ്ങിയ ഭാഷകളില്‍ എഴുതി ബൈനറിയില്‍ ആക്കിയ പ്രോഗ്രാമുകള്‍ കമാന്‍റ് വിന്‍ഡോ എന്ന പ്രോഗ്രാമ്മില്‍ നിന്നും പേര് പറഞ്ഞു കൊടുത്താല്‍ ഓടിക്കം.