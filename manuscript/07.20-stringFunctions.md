##വാചകകസര്‍ത്തുകള്‍

അക്ഷരങ്ങള്‍, വാക്കുകള്‍ അല്ലെങ്കില്‍ വാചകങ്ങള്‍ ഒക്കെ ചരങ്ങളില്‍ ആക്കി സൂക്ഷിക്കാം എന്ന് മുന്പ് കണ്ടല്ലോ. ഈ അദ്ധ്യായത്തില്‍ കൊടുത്തിരിക്കുന്നത് അവയെ എങ്ങിനെ  കൈകാര്യം ചെയ്യാം എന്നാണ്. ഭൂരിഭാഗം ചെയ്യുന്നത് ഫങ്ഷന്‍ എന്ന പ്രോഗ്രാമിംഗ് സങ്കേതം വച്ചിട്ടാണ്. അവയെല്ലാം ജാവാസ്ക്രിപ്റ്റ് ഭാഷ തന്നെ തരുന്നവയാണ്. അതായത് സിസ്റ്റം ഫങ്ഷനുകള്‍.

###വാചകങ്ങള്‍ കൂട്ടിയോജിപ്പിക്കല്‍
രണ്ടു വാചകങ്ങള്‍ തമ്മില്‍ കൂട്ടിയോജിപ്പിക്കാന്‍ + ചിഹ്നം ഉപയോഗിക്കാം. താഴെ കൊടുത്തിരിക്കുന്ന പ്രോഗ്രാം നോക്കുക. ഇത് നമ്മള്‍ മുന്‍പത്തെ അദ്ധ്യായത്തില്‍ സങ്കലനം പഠിച്ചപ്പോള്‍ കണ്ടതാണ്.

![സങ്കലനം](images/ch06/06/02-AddStrings.PNG)

ഇവിടെ ആദ്യത്തേതിലേക്ക് രണ്ടാമത്തെത് കൂട്ടിച്ചേര്‍ത്തു അതിനെ തിരിച്ചു തരികയാണ്. ആദ്യത്തെ ചരത്തില്‍ ഉള്ള വാചകം മാറുന്നില്ല. തിരിച്ചു തരുന്ന വാചകം ഏത് ചരത്തില്‍ വേണെമെങ്കിലും സൂക്ഷിക്കാം. ആദ്യത്തേതും രണ്ടാമത്തേതും ചരങ്ങള്‍ ആണെങ്കില്‍ അവയിലേക്ക് വേണമെങ്കില്‍ തിരിച്ചു തരുന്ന വാചകം സൂക്ഷിക്കാം.

###വാചകങ്ങള്‍ മുറിക്കല്‍

സ്പ്ളിറ്റ്(`split`) എന്ന ഫങ്ഷന്‍ ആണ് മുറിക്കുന്നതിനു വേണ്ടി ഉപയോഗിക്കുന്നത്. ഒരു ഉദ്ദാഹരണം താഴെ കൊടുത്തിരിക്കുന്നു.

![വാചകങ്ങള്‍ മുറിക്കല്‍](images/ch07/20/01-split.PNG)
ശ്രദ്ധിക്കേണ്ട ഒരു കാര്യം, ഫങ്ഷന്‍ ഇംഗ്ലീഷില്‍ എഴുതുമ്പോള്‍ അത് തുടങ്ങുന്നത് ചെറിയ അക്ഷരത്തിലാണ്‌.
###ഒരു അക്ഷരം എടുക്കാന്‍

ഒരു വാചകം അല്ലെങ്കില്‍ വാക്ക് എന്ന് പറയുന്നത് അക്ഷരങ്ങളുടെ അറയാണ്. ഒരു വാചകം ആണ് ചരത്തില്‍ ഇരിക്കുന്നത് എങ്കില്‍ അറയെ ലൂപ്പ് ചെയ്യുന്നതുപോലെ ലൂപ്പ് ചെയ്തു ഓരോ അക്ഷരങ്ങളും എടുക്കാം. അല്ലെങ്കില്‍ charAt() എന്ന ഫങ്ഷന്‍ ഉപയോഗിക്കാം. ഈ ഫങ്ഷന്‍ ഒരു ചരത്തിന്‍റെ അല്ലെങ്കില്‍ "" എന്ന ചിഹ്നങ്ങളുടെ ഇടയില്‍ ഇരിക്കുന്ന വാചകത്തിന്‍റെ കൂടെയാണ് ഉപയോഗിക്കേണ്ടത്.

താഴെ കൊടുത്തിരിക്കുന്ന ഉദാഹരണം ഒരു വാചകത്തില്‍ നിന്നും ചുരുക്കരൂപത്തില്‍ കൊടുത്തിട്ടുള്ള കരെലിനു വേണ്ട നിര്‍ദേശങ്ങള്‍ വലത്തുനിന്നും ഇടത്തോട്ട് എടുത്തു പ്രവര്‍ത്തിപ്പിക്കുകയാണ്. 

![ഒരു അക്ഷരം എടുക്കാന്‍](images/ch07/20/03-loopLetters.PNG)

ഇവിടെ നമ്മുടെലൂപ്പ് തുടങ്ങുന്നത് വാചകത്തിന്‍റെ 'നീളം - 1' ഇല്‍ നിന്നാണ്. എന്നിട്ട് ഓരോ പടി കഴിയുമ്പോഴും കുറച്ചു കൊണ്ടുവരുന്നു. അറയില്‍ആദ്യത്തെ ഡാറ്റ ഇരിക്കുന്നത് 0 ആയതുകൊണ്ട് 0 വരെ ലൂപ്പ് പ്രവര്‍ത്തിക്കണം.

###വാചകത്തില്‍ തിരച്ചില്‍ നടത്താന്‍

ഒരു വാക്കില്‍, വാചകത്തില്‍ വേറെ ഒരു വാക്ക് അല്ലെങ്കില്‍ വാചകം ഉണ്ടോ എന്ന് തിരച്ചില്‍ നടത്താനുള്ള ഫങ്ഷന്‍ ആണ് indexOf. നമ്മള്‍ക്ക് തിരയേണ്ട വാചകം കണ്ടെത്തിയാല്‍ ആ വാചകം തുടങ്ങുന്ന സ്ഥാനം തിരിച്ചു തരും അല്ലെങ്കില്‍ -1 തരും. 0 തരുകയാണെങ്കില്‍ നമുക്ക് തിരയേണ്ട വാചകം ആദ്യം തന്നെ ഇരിപ്പുണ്ട് എന്ന് മനസിലാക്കാം.
 
![വാചകത്തില്‍ തിരച്ചില്‍ നടത്താന്‍](images/ch07/20/05-indexOf.PNG)

ഇവിടെ ആദ്യം turnLeft എന്ന വാക്ക് actionStmt എന്ന ചരത്തിലെ ഡാറ്റയില്‍ ഉണ്ടോ എന്ന് നോക്കുന്നു. ആ വാക്ക് ഉള്ളതുകൊണ്ട് അതിന്‍റെ സ്ഥാനം ആയിരിക്കും position എന്ന ചരത്തില്‍ ഫങ്ഷന്‍ പ്രവര്‍ത്തിച്ചശേഷം ഉണ്ടാകുക. അത് 0 യോ അല്ലെങ്കില്‍ അതില്‍ കൂടുതലോ ആയതുകൊണ്ട്, കരെല്‍ ഇടത്തോട്ട് തിരിയുന്നു. അത് കഴിഞ്ഞു move എന്ന വാക്ക് തിരയുന്നു. അത് ഇല്ലാത്തതുകൊണ്ട് position എന്ന ചരത്തില്‍ -1 ആയിരിക്കും ഉണ്ടാകുക. അപ്പോള്‍ കരെല്‍ ചലിക്കുന്നില്ല.

ഇത് ലളിതമായ തിരയല്‍ രീതിയാണ്‌. കുറച്ചുകൂടി സാങ്കേതിക പരിജ്ഞാനം ആവശ്യമുള്ള റെഗുലര്‍ എക്സ്പ്രഷന്‍ (RegEx)ഉപയോഗിച്ചും തിരയാം. അത് ഇവിടെ ഉള്‍പ്പെടുത്തുന്നില്ല.