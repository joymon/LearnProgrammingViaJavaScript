
#എന്തുകൊണ്ട് പ്രോഗ്രാമെഴുത്ത് പഠിക്കണം?
പ്രോഗ്രാമെഴുത്ത് എന്ന്‍ ഉദ്ദേശിച്ചത് എല്ലാവര്‍ക്കും സുപരിചിതമായ പ്രോഗ്രാമ്മിങ് തന്നെ.ഒന്ന് മലയാളീകരിച്ചു എന്ന് മാത്രം.അത്രതന്നെ.പ്രോഗ്രാം എന്ന വാക്കും കൂടി മലയാളീകരിക്കാന്‍ തോന്നിയതാ.അത് മലയാളത്തിലായാല്‍ വായിക്കുന്നവന് ചിരി വരും.പിന്നെ അതിന്‍റെ ഒരു ഇത് പോകും.എന്‍റെ ഒരു അറിവ് വച്ച് പറയുകയാണെങ്കില്‍ എല്ലാ വാക്കുകളും മലയാളീകരിക്കേണ്ട കാര്യമില്ല.ഒരു വാക്ക് മറ്റൊരു ഭാഷയില്‍ നിന്നും മലയാളത്തിലേക്ക് വന്നു എന്ന് വിചാരിച്ചു മലയാളത്തിന് ഒന്നും നഷ്ടപ്പെടാനില്ല.ഉദാഹരണമായി കസേര പോര്‍ച്ചുഗീസ് ഭാഷയില്‍ നിന്നും വന്നതാണത്രേ.അതുപോലെ നമ്മളെല്ലാവരും കഴിക്കുന്ന ഷവര്‍മ മലയാളം വാക്കല്ലല്ലോ അല്ലേ.ഇംഗ്ലീഷ് ഭാഷയെടുത്താല്‍ തന്നെ ഗുരു,യോഗ ഇമ്മാതിരി വാക്കുകളൊക്കെ ഇന്ത്യയില്‍ നിന്നും നമ്മള്‍ എക്സ്പോര്‍ട്ട് ചെയ്തതല്ലേ.പറഞ്ഞുവന്നത് എന്താണെന്ന് വച്ചാല്‍ മലയാളത്തിലാണ് എഴുതുന്നത് എങ്കിലും പല വാക്കുകളും ഇംഗ്ലീഷ് വാക്കുകളായിരിക്കും.

ഈ അദ്ധ്യായം നിങ്ങള്‍ക്ക് പ്രോഗ്രാമ്മിംഗ് പഠിക്കാനുള്ള പ്രചോദനം തരുന്നതാണ്. നിങ്ങള്‍ ഇപ്പോള്‍തന്നെ പ്രോഗ്രാമെഴുത്ത് പഠിക്കാന്‍ താല്പര്യം ഉള്ള ആളാണെങ്കില്‍ നേരെ അടുത്ത അദ്ധ്യായം വായിക്കാം.

##യന്ത്രവല്‍ക്കരണത്തിന്റെ ആവശ്യം
മനുഷ്യൻ ആയുധങ്ങൾ ഉണ്ടാക്കാൻ തുടങ്ങിയ കാലം മുതൽക്കേ മനുഷ്യപ്രയത്നം പരമാവധി ഒഴിവാക്കാൻ നോക്കിയിരുന്നു. ആദികാലത്ത് മനുഷ്യൻമാർ വലിച്ചിരുന്ന കലപ്പ പിന്നീട് മൃഗങ്ങളെ ഉപയോഗിച്ച് വലിച്ചപ്പോൾ സംഭവിച്ചതും മനുഷ്യരെ അല്ലെങ്കിൽ മനുഷ്യ അധ്വാനം പരമാവധി ഒഴിവാക്കൽ തന്നെയായിരുന്നു. അന്ന് കലപ്പ വലിക്കാൻ മാത്രം അറിയാവുന്നവർക്ക് അവരുടെ ജോലി നഷ്ടപ്പെട്ടു. പിന്നീട് വന്ന തലമുറയിൽ പെട്ടവർ കൂടുതലും  മൃഗങ്ങളെ വച്ച് നിലം ഒരുക്കുന്നതിലായിരിക്കും ശ്രദ്ധിച്ചിട്ടുണ്ടാകുക. മുതൽ മുടക്കുന്നവന് മുന്പ് മൂന്ന് പേരെ വച്ച് ചെയ്ത നിലം ഒരുക്കൽ ഒരാളെയും 2 മൃഗങ്ങളെയും കൊണ്ട് ചെയ്യിക്കാൻ പറ്റി.  

അത് തന്നെയാണ് പിന്നീട് ഓരോ കാലത്തിലും സംഭവിച്ചു കൊണ്ടിരിക്കുന്നത്. മറ്റൊരു തരത്തിൽ പറഞ്ഞാൽ വികസനം എന്ന് പറയുന്നത് കൂടുതൽആയി മനുഷ്യ കായിക അധ്വാനം ഒഴിവാക്കൽ തന്നെയാണ്. മനുഷ്യ ജോലികൾ കൂടുതൽ ചിന്ത വേണ്ട ജോലികൾ ആകുന്നു. ബുദ്ധിപരമായി ഉയരാൻ പറ്റാത്തവർ പുറം തള്ളപ്പെടുന്നു.

##മനുഷ്യന്‍ മനുഷ്യനെ ജോലിക്ക് വെക്കാന്‍ താല്പര്യപ്പെടാത്തത് എന്തുകൊണ്ട്
കേട്ടാല്‍ നമുക്ക് ആദ്യം ദഹിക്കില്ലെങ്കിലും സത്യം ഇതാണ്. ഒരു മനുഷ്യന് മറ്റൊരു മനുഷ്യനെ നിയന്ത്രിക്കല്‍ ആണ് ഏറ്റവും ബുദ്ധിമുട്ട് പിടിച്ച പണി. ഒരു നിക്ഷേപകന് ആളുകളെ വച്ച് പണിയെടുപ്പിക്കുമ്പോള്‍ അവരുടെ പ്രശ്നങ്ങള്‍ തീര്‍ക്കാന്‍ സമയം ചിലവഴിക്കേണ്ടതുണ്ട്. അവരെ എപ്പോഴും സന്തോഷിപ്പിച്ചു നിറുത്തണം. എന്നാല്‍ പണിയില്‍ ഒട്ടും കുറവ് വരാനും പാടില്ല. അതുപോലെ അവര്‍ തിരിച്ചു പാര വയ്ക്കുന്നുണ്ടോ എന്ന് നോക്കണം. അധികം ജോലിക്കാര്‍ ഉള്ള സംരംഭം ആണെങ്കില്‍ ആളുകളെ നോക്കാന്‍ വേറെ ആളുകളെ നിറുത്തണം. അതായത് മാനേജര്‍മാര്‍ അവര്‍ നേരിട്ട് നിര്‍മാണത്തില്‍ ഒന്നും ചെയ്യുന്നില്ല. പക്ഷെ നിര്‍മാണത്തില്‍ ഏര്‍പ്പെട്ടിരിക്കുന്നവരെ നിയന്ത്രിക്കുന്നു.

മൃഗങ്ങളോ, യന്ത്രങ്ങളോ ആണെങ്കില്‍ അത്രയും സമയം ലഭിക്കാം. ആ സമയം അവനു എങ്ങിനെ ബിസിനസ്‌  വീണ്ടും ലാഭത്തില്‍ ആക്കാം അല്ലെങ്കില്‍ പുതിയ കാര്യങ്ങള്‍ കണ്ടുപിടിക്കാം.

മനുഷ്യന്‍മാര്‍ പണിയെടുക്കുമ്പോള്‍ ഉള്ള മറ്റൊരു പ്രശ്നം ജോലിയുടെ ക്ഷമത അവന്റെ മാനസിക അവസ്ഥയുമായി ബന്ധപ്പെട്ടിരിക്കുന്നതാണ്. കാലത്ത് ഭാര്യയുമായി വഴക്കിട്ടു പണിക്ക് വന്ന ആള്‍ക്ക് പണിയില്‍ ശ്രദ്ധ കേന്ദ്രീകരിക്കാന്‍ പറ്റില്ല.

പിന്നെയുള്ള പ്രശ്നം തുടര്‍ച്ചയായി ചെയുന്ന പണിയില്‍ എപ്പോഴും ഒരേ ക്വാളിറ്റി നിലനിര്‍ത്താന്‍ പറ്റില്ല എന്നതാണ്. മറ്റൊരു രീതിയില്‍ പറഞ്ഞാല്‍ മനുഷ്യന്മാര്‍ ചെയ്യുന്ന ആവര്‍ത്തന ജോലികളില്‍, തെറ്റുകള്‍ വരാന്‍ സാധ്യത കൂടുതല്‍ ആണ്. 

അടുത്ത പ്രശ്നം വേഗത ആണ്. ചില കായിക ക്ഷമത വേണ്ടുന്ന ജോലികളില്‍ മനുഷ്യന് എങ്ങിനെ പോയാലും യന്ത്രം ചെയ്യുന്ന വേഗതയില്‍ ചെയ്യാന്‍ പറ്റില്ല.

ഇങ്ങനെ നോക്കുമ്പോള്‍ എന്തുകൊണ്ടും നമ്മള്‍ ഒരു പണി എടുക്കുന്നതിനെക്കാള്‍ ഒരു പണിയെടുക്കുന്ന യന്ത്രത്തെ നിയന്ത്രിക്കുന്ന പണിയാണ് നിലനില്‍ക്കുന്നത്. പ്രോഗ്രാമ്മിംഗ് അങ്ങനെ ഒരു പണിയാണ്.

##സാര്‍വ്വത്രിക യന്ത്രങ്ങള്‍
പണ്ട് മനുഷ്യന്‍ ഉണ്ടാക്കിയ യന്ത്രങ്ങള്‍ ഒക്കെ ഒരു പ്രത്യേകപണിയെടുക്കാന്‍ വേണ്ടി മാത്രം ഉണ്ടാക്കിയവ ആയിരുന്നു. ഒരു കത്തി എന്ന് വച്ചാല്‍ അത് വച്ച് എന്തെങ്കിലും മുറിക്കാം. ചില ടൈപ്പ് കത്തി വച്ച് ചിലര്‍ സ്ക്രൂ അഴിക്കുന്നുണ്ട്. ചിലര്‍ ആളെ കുത്തിക്കൊല്ലാനും ഉപയോഗിക്കുന്നുണ്ട്. എങ്കിലും കത്തിയുടെ നിര്‍മാതാവ് ഒരിക്കലും സ്ക്രൂ അഴിക്കാനോ, കൊല്ലാനോ വേണ്ടിയല്ല കത്തി ഉണ്ടാക്കിയത്. പിന്നെ സ്വിസ് ആര്‍മി കത്തിയുണ്ട്‌. അത് വച്ച് കുറെ കാര്യങ്ങള്‍ ചെയ്യാം. പക്ഷെ അപ്പോഴും നിര്‍മ്മാതാവ് ഉദ്ദേശിക്കുന്ന കാര്യങ്ങള്‍ മാത്രമേ ചെയ്യാന്‍ പറ്റൂ. അതുപോലെ മിക്കവാറും യാന്ത്രികഉപകരണങ്ങള്‍ നോക്കിയാല്‍ ഓരോന്നും ഓരോ ഉപയോഗത്തിനായി ആണ് നിര്‍മ്മിക്കുന്നത്. ഉപയോഗിക്കുന്ന ആള്‍ക്ക് ആ യന്ത്രത്തിന്‍റെ ഉദ്ദേശം അല്ലെങ്കില്‍ അതിന്‍റെ പ്രവര്‍ത്തന രീതിമാറ്റാന്‍ ബുദ്ധിമുട്ടാണ്. അല്ലെങ്കില്‍ നിര്‍മാതാവ് അങ്ങനെ ഒരു ഓപ്ഷന്‍ അല്ലെങ്കില്‍ സ്വാതന്ത്ര്യം നല്‍കുന്നില്ല. ഇതിന്‍റെ ഒരു കാരണം യന്ത്രം പ്രവര്‍ത്തിക്കുന്നത് അതിലെ ഘടക ഭാഗങ്ങള്‍ എങ്ങിനെ പരസ്പരം ബന്ധിച്ചിരിക്കുന്നു എന്നതിനെ ആശ്രയിച് ആയതുകൊണ്ടാണ്.

അവിടെയാണ് ഇലക്ട്രോണിക്സ് കുറച്ചു വ്യത്യാസപ്പെടുന്നത്. പ്രത്യേകിച്ച് പ്രോഗ്രാം വഴി വര്‍ക്ക്‌ ചെയ്യുന്ന യന്ത്രങ്ങളില്‍. അലന്‍ ട്യൂറിംഗ് എന്നാ ആളാണ് അങ്ങനെ പ്രോഗ്രാം വഴി കണ്ട്രോള്‍ ചെയ്യാവുന്ന ഒരു യന്ത്ര മോഡല്‍ ആദ്യമായി അവതരിപ്പിച്ചത്. അതിനെ ട്യൂറിംഗ്  യന്ത്രം എന്നാണ് വിളിക്കുന്നത്. അദ്ദേഹത്തിന്‍റെ രൂപകല്‍പ്പനയില്‍ മുഖ്യമായി ഉണ്ടായിരുന്നത് നിര്‍ദേശങ്ങള്‍ വയ്ക്കാന്‍ പറ്റിയ ഒരു നാടയും, ആ നാടയിലെ നിര്‍ദേശങ്ങള്‍ വായിച്ചു അത് മനസിലാക്കി അതിനനുസരിച്ച് പ്രവൃത്തി ചെയ്യുന്ന ഒരു തലയും ആയിരുന്നു. ആദ്യത്തെ നിര്‍ദേശം വായിച്ചു അത് ചെയ്തു കഴിഞ്ഞാല്‍ പിന്നെ രണ്ടാമത്തെ നിര്‍ദേശം എടുക്കും. പിന്നെ മൂന്നാമത്തെ ,നാലാമത്തെ അങ്ങനെ പോകും.

നിര്‍ദേശങ്ങള്‍ എന്ന് പറയുമ്പോള്‍ എന്തും അതില്‍ എഴുതാന്‍ പറ്റില്ല. തലക്ക് മനസിലാകുന്ന ഒരു കൂട്ടം നിര്‍ദേശങ്ങള്‍ ഉണ്ട്. അത് മാത്രമേ കൊടുക്കാവൂ. പക്ഷെ മെച്ചം എന്താണെന്നു വച്ചാല്‍ ആ നിര്‍ദേശങ്ങള്‍ എന്ത് ശ്രേണിയിലും (ഓര്‍ഡര്‍) എത്ര വേണമെങ്കിലും കൊടുക്കാം എന്നതാണ്. ഒരു ഉദാഹരണം എടുത്താല്‍ പത്താമത്തെ നിര്‍ദേശം ചിലപ്പോള്‍ "രണ്ടാമത്തെ നിര്‍ദേശത്തിലേക്ക് പോകൂ" എന്ന് ആകാം. അങ്ങനെ വരുമ്പോള്‍ യന്ത്രം പത്താമത്തെ നിര്‍ദേശം കഴിഞ്ഞു രണ്ടാമത്തെ നിര്‍ദേശത്തിലെക്ക് പോകും. വീണ്ടും മൂന്നാമത്തെ, നാലാമത്തെ. അങ്ങനെ പത്താമത്തെ നിര്‍ദേശം എത്തിയാല്‍ വീണ്ടും രണ്ടാമത്തേതില്‍ പോകും. ഇതിനെയാണ് പ്രോഗ്രാമ്മിംഗ് ഭാഷയില്‍ ലൂപ്പ് എന്ന് വിളിക്കുന്നത്. മലയാളത്തില്‍ കുടുക്ക്, വളയം, പരിഭ്രമണം എന്നൊക്കെ പറയാം.

ഇങ്ങനെയുള്ള യന്ത്രത്തെ സാര്‍വ്വത്രികയന്ത്രം എന്ന് വിളിക്കാം. ഇപ്പോള്‍ ഉള്ള ഏത് കമ്പ്യൂട്ടര്‍ എടുത്താലും അതിന്‍റെ അടിസ്ഥാന തത്വം മുകളില്‍ പറഞ്ഞ ട്യൂറിംഗ്  യന്ത്രം ചെയ്യുന്നത് തന്നെയാണ്. നിര്‍ദേശങ്ങള്‍ സൂക്ഷിച്ചു വയ്ക്കുന്ന നാടക്ക് മെമ്മറി / റാം ({latinfont}RAM){malayalamfont}എന്ന് വിളിക്കുന്നു. അതുപോലെ തലക്ക് പ്രോസസ്സര്‍ എന്ന് വിളിക്കുന്നു. നിര്‍ദേശങ്ങള്‍ വായിച്ചു അത് ചെയുന്ന വേഗത ഇപ്പോള്‍ വളരെയധികം കൂടിയിരിക്കുന്നു. ഇപ്പോള്‍ എവിടെ നോക്കിയാലും ഇങ്ങനെയുള്ള പ്രോഗ്രാം വഴി വര്‍ക്ക്‌ ചെയ്യുന്ന യന്ത്രങ്ങള്‍ ആണ്. മൊബൈലിലും, കാറിലും, മൈക്രോവേവ് ഓവനിലും ഒക്കെ. ബാക്കിയുള്ള യന്ത്രങ്ങളും ഇതുപോലെ പ്രോഗ്രാം മൂലം പ്രവര്‍ത്തിക്കുന്ന യന്ത്രങ്ങള്‍ ആയിക്കൊണ്ടിരിക്കുന്നു. മുന്നെ പറഞ്ഞപോലെ പണിയെടുക്കുന്ന യന്ത്രത്തെ നിയന്ത്രിക്കുന്ന പണിയാണ് ഇപ്പോള്‍ കൂടുതലും ഉള്ളത് ഇല്ലെങ്കില്‍ വരാന്‍ പോകുന്നത്. കൂടുതല്‍ യന്ത്രങ്ങള്‍ പ്രോഗ്രാം വഴി നിയന്ത്രിതമാകാന്‍ പോകുന്നു. അപ്പോള്‍ ഭാവിയില്‍ ഉണ്ടാകാന്‍ പോകുന്ന യന്ത്രങ്ങളെ നിയന്ത്രിക്കണമെങ്കില്‍ പ്രോഗ്രാമ്മിംഗ് അറിഞ്ഞിരിക്കണം. 

അല്ലെങ്കില്‍ ഭാവന വേണ്ടുന്ന ജോലിയില്‍ ആയിരിക്കണം. ഉദാഹരണമായി കവിതയോ കഥയോ എഴുതല്‍. ചിത്രം വര ഇപ്പോള്‍ കമ്പ്യുട്ടര്‍ വഴി ആണെങ്കിലും അവിടെ അധികം പ്രോഗ്രാം എഴുതേണ്ടി വരുന്നില്ല.അദ്ധ്യാപനം ആണെങ്കില്‍ പോലും ഇപ്പോള്‍ ഉള്ളപോലെ ഓണ്‍ലൈന്‍ ക്ലാസുകള്‍ വ്യാപകമായാല്‍ ബുദ്ധിമുട്ടാകും. ഓണ്‍ലൈന്‍ വഴി നമുക്ക് ലോകത്തിലെവിടെയും ഉള്ള ആളുകള്‍ക്ക് ക്ലാസ്സെടുക്കാന്‍ ആകും. അന്നേരം നമുക്ക് ലോകത്തെമ്പാടും ഉള്ള അദ്ധ്യാപകരോട് മത്സരിക്കേണ്ടി വരും. വിദ്യാര്‍ഥികള്‍ക്ക് തിരഞ്ഞെടുക്കാന്‍ കൂടുതല്‍ അദ്ധ്യാപകര്‍ ഉണ്ടാകും. അപ്പോള്‍ വളരെയധികം വിഷയപാടവമുള്ള, അദ്ധ്യാപന കഴിവുകള്‍ ഉള്ളവര്‍ക്ക് മാത്രമേ പിടിച്ചു നില്‍ക്കാന്‍ പറ്റൂ. അതായത്  കുറച്ചു അദ്ധ്യാപകര്‍ മാത്രം മതിയാകും ലോകത്തുള്ളഎല്ലാ വിദ്യാര്‍ത്ഥികള്‍ക്കും കൂടി.
