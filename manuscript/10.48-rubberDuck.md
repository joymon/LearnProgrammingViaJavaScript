### റബ്ബര്‍ ഡക്ക്
സാധാരണ നമ്മൾ പ്രോഗ്രാം എഴുതിക്കൊണ്ടിരിക്കുമ്പോൾ നമ്മുടെ ചിന്തകൾ ഒരേ ദിശയിൽ ആയിരിക്കും പോയിക്കൊണ്ടിരിക്കുക. പകുതി വഴി ചെല്ലുമ്പോൾ ആയിരിക്കും നമ്മൾ ഒരു തടസ്സം നേരിടുക. ആ തടസ്സം ചിലപ്പോൾ അന്നേരം ചെയ്യുന്ന കോഡിന്റെ  ആയിരിക്കില്ല, തുടങ്ങിയപ്പോൾ ചെയ്ത ഒരു കാര്യമാകും പിന്നീട് തടസ്സം ഉണ്ടാക്കുന്നത്. പക്ഷെ അത് നമുക്ക് മനസിലാകണം എന്നില്ല. നമ്മൾ വീണ്ടും വീണ്ടും അന്നേരം ചെയ്യുന്ന കോഡിൽ സമയം മെനക്കെടുത്തും.

അങ്ങനെയുള്ള സന്ദർഭത്തിൽ ആരോടെങ്കിലും നമ്മൾ ചെയ്യുന്ന കാര്യം വിവരിച്ചു, ചോദിച്ചാൽ അവർക്ക് പുഷ്പം പോലെ നമ്മൾ ആദ്യം ചെയ്ത കോഡിലെ  തെറ്റ് ചൂണ്ടികാണിക്കാൻ സാധിക്കും. നമുക്ക് അപ്പോൾ നോക്കുകയാണെങ്കിൽ തെറ്റാണെന്നു ബോധ്യപ്പെടുകയും ചെയ്യും. എന്തുകൊണ്ട് ഞാൻ ആ ഭാഗം ശ്രദ്ധിച്ചില്ല എന്നൊരു നിലയിൽ നമ്മൾ എത്തും. ചില സമയങ്ങളിൽ നമ്മൾ എന്താണ്  ചെയ്തത് എന്ന് അവരോടു പറയുമ്പോൾ തന്നെ നമുക്ക് എവിടെയാണ് പ്രശ്നം മനസിലാകും. ചില സമയങ്ങളിൽ പ്രോഗ്രാമിങ് അറിയാത്ത ആളോട് പോലും നമുക്ക് നമ്മൾ ചെയ്തത് വിവരിക്കാം. അന്ധാളിച്ചു നിൽക്കുന്ന അവരോടു നമ്മൾ വിവരിച്ചുകൊണ്ടിരിക്കുമ്പോൾ തന്നെ നമുക്ക് നമ്മുടെ പ്രശ്നം പിടികിട്ടും.

പക്ഷെ ഇപ്പോഴും നമ്മുടെ അടുത്ത് സഹായിക്കാൻ സന്നദ്ധനായ ഒരാൾ ഉണ്ടായിക്കൊള്ളണം എന്നില്ല. കമ്പനിയിൽ ആണെങ്കിൽ ഇങ്ങനെ ചോദിക്കുമ്പോൾ അത് കേൾക്കുന്ന ആൾ നമ്മുടെ കഴിവിനെ പറ്റി സംശയിക്കാനും ഇടവരാം. പിന്നെയുള്ള ഒരു വഴി ഇന്റർനെറ്റ് കൂട്ടായ്മകളിൽ ചോദിക്കുക എന്നതാണ്. ഉദ്ദാഹരണമായി പ്രോഗ്രാം സംബന്ധിയായ എന്ത് ചോദ്യത്തിനും ഉത്തരം കിട്ടുന്ന ഒരു സൈറ്റാണ് `www.stackoverflow.com`. അവിടെ ഉത്തരം കിട്ടുമെങ്കിലും ചോദിക്കുമ്പോൾ തന്നെ കിട്ടണം എന്നില്ല. ചിലപ്പോൾ കുറച്ചു മണിക്കൂറുകളോ, ദിവസങ്ങളോ എടുത്തേക്കാം.

അപ്പോൾ എന്ത് ചെയ്യും. അതിനുള്ള ഒരു ഉപാധിയാണ് നമ്മൾ സ്വന്തമായി തന്നെ നമ്മൾ എന്ത് ചെയ്യുകയാണ് എന്ന് വിലയിരുത്തുക  എന്നത്. അപ്പോൾ മറ്റുള്ളവർക്ക് നമ്മളെ എങ്ങിനെ സഹായിക്കാൻ സാധിച്ചോ അങ്ങനെതന്നെ നമുക്കും നമ്മെളെത്തന്നെ സഹായിക്കാം. 

നമ്മൾ സ്വന്തമായി നമ്മളോട് പറയുന്നതിന് പകരം ഒരു കളിപ്പാട്ട റബർ താറാവിനോട് പറയുക. പ്രോഗ്രാമിങ് അറിയാത്ത ആളോട് വിവരിക്കുമ്പോൾ നമുക്ക് തന്നെ എന്താണ് പ്രശ്നം എന്ന് മനസിലാകുന്നതുപോലെ കളിപ്പാട്ട താറാവിനോട് പറഞ്ഞാലും നമുക്ക് ഉത്തരം കിട്ടും. താറാവ് തന്നെ വേണമെന്നില്ല. എന്തിനോട് വേണമെങ്കിൽം പറയാം. താറാവ് എന്നത് ഒരു പ്രോഗ്രാമിങ് സംബന്ധിയായ ഒരു പുസ്തകത്തിൽ വന്ന സങ്കേതമാണ്. അവിടെ താറാവ് ഉപയോഗിച്ചതുകൊണ്ട് 'റബർ ഡക്ക്' എന്ന് ഈ തെറ്റ് തിരുത്തൽ സങ്കേതത്തിനു പേര് വന്നെന്നു  മാത്രം.