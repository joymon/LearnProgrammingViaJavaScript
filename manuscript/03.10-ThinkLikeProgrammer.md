# പ്രോഗ്രാമ്മറുടെ ചിന്താരീതി
സാധാരണ ആളുകള്‍ ചിന്തിക്കുന്ന പോലെയല്ല ഒരു പ്രോഗ്രമ്മര്‍ ചിന്തിക്കുക. നല്ല ഒരു പ്രോഗ്രാമ്മര്‍ ആകാന്‍, നമ്മുടെ ചിന്തകള്‍ ഒരു പ്രോഗ്രാമ്മര്‍ ചിന്തിക്കുന്നപോലെയാകണം നമുക്ക് പെട്ടെന്ന്‍ കിട്ടുന്ന ഉത്തരം ആണെങ്കിലും അത് എങ്ങിനെ സ്റ്റെപ്പുകള്‍ ആയി ചെയ്യാം എന്ന് കണ്ടു പിടിക്കണം എന്നാലെ പ്രോഗ്രാം എഴുതാന്‍ പറ്റൂ. പ്രോഗ്രാം എഴുതുന്ന ഭാഷയെക്കുറിച് ഒരിക്കലും ആവലാതിപ്പെടരുത്. ഇന്ന് ഉപയോഗിക്കുന്ന ഭാഷ ആയിരിക്കില്ല നാളെ. പക്ഷെ സമസ്യകള്‍ പരിഹരിക്കാനുള്ള കഴിവ് അത് ഒരിക്കലും നമുക്ക് നഷ്ടമല്ല. 

ഉദാഹരണമായി നന്നായി കഥഎഴുതാന്‍ കഴിവുള്ള ആളെ എടുക്കുക. കഥയുണ്ടാക്കുക എന്നത് ആണ് കഴിവ് അത് ഏത് ഭാഷയില്‍ എഴുതുന്നു എന്നതല്ല. നമുക്ക് ഒരു പ്രത്യേക ഭാഷ അറിയില്ല എന്ന് വയ്ക്കുക. വേണമെങ്കില്‍ നമുക്ക് ഒരു ദ്വിഭാഷിയെവച്ച് ആ ഭാഷയില്‍ എഴുതിക്കാം. പക്ഷെ കഥ എഴുതാന്‍ ഉള്ള കഴിവ് ഇല്ലെങ്കിലോ ഒന്നും ചെയ്യാന്‍ പറ്റില്ല.

#സമസ്യകള്‍ക്ക് ഉദാഹരണങ്ങള്‍
സമസ്യ സമസ്യ എന്ന് പറഞ്ഞല്ലോ. കുറച്ചു ഉദാഹരണങ്ങള്‍ നോക്കാം.

## വഴി കാണിക്കല്‍
പണ്ടത്തെ ബാലരമ, പൂമ്പാറ്റ, ബാലമംഗളം തുടങ്ങിയ പ്രസിദ്ധീകരണങ്ങളില്‍ നോക്കിയാല്‍ കാണാം വഴി തെറ്റിപ്പോയ മിട്ടു മുയലിനു വഴി കാണിച്ചു കൊടുക്കുക എന്നൊക്കെ പറഞ്ഞുള്ള പ്രശ്നങ്ങള്‍. അവിടെ എങ്ങിനെയാണ്‌ വഴി നമ്മള്‍ കണ്ടു പിടിക്കുന്നത്? ഒരിക്കലും അത് ഒറ്റ നോട്ടത്തില്‍ പറയാന്‍ പറ്റില്ല. 
നമ്മള്‍ ഒരു വഴി എടുക്കുന്നു. അതില്‍ കുറച്ചു പോകുമ്പോള്‍ ഒരു തടസം വന്നാല്‍ പുറകിലേക്ക് വന്നു വേറെ വഴി എടുക്കുന്നു. അങ്ങനെ കുറെ തടസങ്ങള്‍ക്ക് ശേഷം ശരിയായ വഴി നമ്മള്‍ കണ്ടെത്തുന്നു. വഴി കണ്ടു പിടിക്കാനുള്ള രീതി അവിടെ ഒന്നാണ്. അതിനാണ് ബുദ്ധി വേണ്ടത്.  പിന്നെ ആ രീതി ഉപയോഗിച്ച് മുന്നോട്ടും പിന്നോട്ടും പോയി ശരിയായ വഴി കണ്ടു പിടിക്കല്‍ ആവര്‍ത്തനമുള്ള ഒരു പണിയാണ്. ഈ പണി കമ്പ്യൂട്ടര്‍ നമ്മളെക്കാള്‍ നന്നായി വേഗത്തില്‍ ചെയ്യും. പക്ഷെ കണ്ടു പിടിക്കുന്ന രീതി അതിനെ പറഞ്ഞു മനസിലാക്കണം എന്ന് മാത്രം. 

![ഒരു വഴി കണ്ടു പിടിക്കുന്ന കളിയുടെ ചിത്രം](images/ch03/maze.jpg)

രീതി എന്ന് ഇവിടെ ഉദേശിച്ചത് ഒരു വഴി തിരെഞ്ഞെടുത്ത് മുന്‍പോട്ടു പോകാനും, തടസം വരുമ്പോള്‍ പുറകിലേക്ക് പോയി മുന്‍പ് പോയിട്ടില്ലാത്ത വഴിയില്‍ കൂടി പോകാനും, എപ്പോഴാണ് ലക്ഷ്യത്തില്‍ എത്തിയത് എന്നറിയാനുമുള്ള നിര്‍ദേശങ്ങള്‍ ആണ്. എത്രത്തോളം കാര്യക്ഷമമായി നമ്മള്‍ നിര്‍ദേശങ്ങള്‍ കൊടുക്കുന്നുവോ അത്രയും വേഗതയില്‍ കമ്പ്യൂട്ടര്‍ ആ നിര്‍ദേശങ്ങള്‍ നടപ്പില്‍ വരുത്തി ഒരു തീരുമാനം ഉണ്ടാക്കിത്തരും.

## ഉദാഹരണം - വെള്ളം അളക്കല്‍

## ഉള്ളതുകൊണ്ട് ഓണം പോലെ
ഇപ്പോഴും നമുക്ക് ഒരു സംസാരഭാഷയോ, പ്രോഗ്രാം ഭാഷയോ കിട്ടുമ്പോള്‍ അതില്‍ ഉള്ള വാക്കുകള്‍ അല്ലെങ്കില്‍ അതിന്‍റെ കഴിവുകള്‍ നിശ്ചിതം ആയിരിക്കും. മലയാളം ഭാഷ എടുത്താല്‍ അതില്‍ ഉള്ള അക്ഷരങ്ങളും വാക്കുകളും വച്ചിട്ട് മാത്രമേ നമുക്ക് കാര്യങ്ങള്‍ രേഖപ്പെടുത്താന്‍ പറ്റൂ. ഒരു കാളവണ്ടിക്കാരന്‍ കാളയെ തെളിക്കുമ്പോള്‍ ഉണ്ടാക്കുന്ന ശബ്ദം എഴുതാന്‍ പറ്റിയെന്നുവരില്ല. പക്ഷെ അതും വിചാരിച്ചു ഒരു സാഹിത്യകാരനും തന്‍റെ സാഹിത്യരചന നടത്താതിരിക്കുകയും ചെയ്തിട്ടില്ല.

അതുപോലെയാണ് പ്രോഗ്രമെഴുത്ത്. നമുക്ക് കിട്ടിയ അടിസ്ഥാനസാധനങ്ങള്‍ പലരീതിയില്‍ ഉപയോഗിച്ച് അതുപോലെ അവയെ വേണ്ടവിധത്തില്‍ യോജിപ്പിച്ച് എടുത്താല്‍ മാത്രമേ ഒരു പ്രോഗ്രാം ഉണ്ടാക്കാന്‍ കഴിയൂ. 
മറ്റൊരു തരത്തില്‍ പറഞ്ഞാല്‍ കിട്ടുന്ന ചെറിയ കാര്യങ്ങള്‍ ചേര്‍ത്ത് വലിയ കാര്യങ്ങള്‍ ചെയ്യാനുള്ള കഴിവ് ആണ് വേണ്ടത്.
