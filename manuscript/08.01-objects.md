# ഒബ്ജെക്റ്റുകൾ

ഒരാളെക്കൊണ്ട്  അല്ലെങ്കില്‍ ഒരു വസ്തുവിനെക്കൊണ്ട് നിര്‍ദേശങ്ങള്‍ നല്‍കി പണിയെടുപ്പിക്കുന്നത് ആണല്ലോ പ്രോഗ്രാമെഴുത്ത്. അങ്ങനെ നമ്മള്‍ ഒരു വസ്തുവിനെ എടുത്താല്‍ അതിനു അതിന്‍റെതായ ഒരു അവസ്ഥയും(`state`), അതിനെക്കൊണ്ട് ചെയ്യാന്‍ പറ്റുന്ന പണികളും ഉണ്ടായിരിക്കും. പണി എന്ന് പറഞ്ഞാല്‍ നിര്‍ദേശങ്ങളുടെ ഒരു കൂട്ടം.
ഇപ്പോള്‍ അടുക്കളയില്‍ ഇരിക്കുന്ന ഒരു മിക്സി എടുത്താല്‍ അതിനു ഒരു അവസ്ഥ  കാണാന്‍ കഴിയും. താഴെ പറയുന്ന വസ്തുതകള്‍ ആണ് അവസ്ഥ നിര്‍ണയിക്കുന്നത്
  
 - പ്രവര്‍ത്തിക്കുകയാണോ അല്ലയോ?
 - അതിന്‍റെ നിറം ഇപ്പോള്‍ എന്താണ്?
 - അഴുക്ക് പിടിച്ചിട്ടുണ്ടോ
 - പ്രവര്‍ത്തിക്കുകയാണെങ്കില്‍ അതിന്‍റെ വേഗത എത്ര? 

എന്നൊക്കെയാണ് അതിന്‍റെ അവസ്ഥ അല്ലെങ്കില്‍ തല്‍സ്ഥിതി എന്ന് പറയുന്നത്. ഇംഗ്ലീഷില്‍ സ്റ്റേറ്റ് എന്ന് പറയും.

അതിനു ചെയ്യാന്‍ പറ്റുന്ന പണികള്‍ എടുക്കുകയാണെങ്കില്‍

 - പ്രവര്‍ത്തനം തുടങ്ങുക
 - വേഗത കൂട്ടുക
 - പ്രവര്‍ത്തനം നിറുത്തുക     

അവസ്ഥ എന്ന് പറയുന്നത് ഡാറ്റയുടെ ഒരു കൂട്ടമാണ്. ഇങ്ങനെയുള്ള ഡാറ്റയും അതിന് ചെയ്യാന്‍ പറ്റുന്ന പണികളും ചേര്‍ത്ത് നമുക്കതിനെ 
ഒരു വസ്തു അല്ലെങ്കില്‍ ഇംഗ്ലീഷില്‍ ഒബ്ജെക്റ്റ് എന്ന് വിളിക്കാം.
ഓരോ ഡാറ്റയേയും നമുക്ക് അതാത് ഒബ്ജെക്റ്റിന്‍റെ ആസ്തി (`Property`)എന്ന് വിളിക്കാം

നമ്മള്‍ നിത്യജീവിതത്തില്‍ ഇതുപോലെ ഓരോ വസ്തുക്കളോടും ആണ് ഇടപെട്ടു കൊണ്ടിരിക്കുന്നത്. അതിനെ നിയന്ത്രിക്കാനും അതിന്‍റെ ഇപ്പോഴത്തെ അവസ്ഥ അറിയാനും നോക്കുന്നു.
ഇതുപോലെ നമ്മള്‍ ദിനവും ചെയ്യുന്ന കാര്യങ്ങള്‍ പോലെ പ്രോഗ്രാം എഴുത്ത് ആയാസകരമാക്കുന്നതിനു പ്രോഗ്രാമും വസ്തുക്കളില്‍ അടിഷ്ടിതമാക്കി ചെയ്യാന്‍ മുന്‍പ് മുതലേ ശ്രമിച്ചിരുന്നു.

അതിന്‍റെ ഉപോല്‍പ്പന്നമാണ് ഒബ്ജെക്റ്റ് ഓറിയന്‍റെട് പ്രോഗ്രാമ്മിംഗ് മലയാളത്തില്‍ അതിനെ വസ്തു അധിഷ്ടിത പ്രോഗ്രമെഴുത്ത് എന്ന് വിളിക്കാം.

ഇവിടെ നമ്മള്‍ എല്ലാത്തിനെയും വസ്തുവായി കാണുന്നു. എന്നിട്ട് അതിനു ഉണ്ടാകാവുന്ന അവസ്ഥയും, പ്രവര്‍ത്തികളും കൊടുക്കുന്നു. പ്രവര്‍ത്തികള്‍ എന്ന് ഇവിടെ ഉദേശിച്ചത് നിര്‍ദേശങ്ങളുടെ സമാഹാരമായ ഫങ്ഷന്‍ ആണ്. അങ്ങനെ നമ്മള്‍ വസ്തുവിനെ ഉണ്ടാക്കിയാല്‍ അതിനെ പിന്നെ ആവശ്യം പോലെ എടുത്തു ഉപയോഗിച്ചാല്‍ മതി.

കരെല്‍ ഇവിടെ അങ്ങനെ ഉണ്ടാക്കിയിട്ടുള്ള ഒരു വസ്തുവാണ് അതിനു ഇടത്തോട്ട് തിരിയുക, മുന്‍പോട്ടു പോകുക എന്നീ രണ്ട് പ്രവര്‍ത്തികള്‍ ചെയ്യാന്‍ കഴിയും. നമ്മള്‍ ആ പ്രവൃത്തിചെയ്യാന്‍ അതിനോട് ജാവാസ്ക്രിപ്റ്റ് ഭാഷയില്‍ പറയാന്‍ ആണ് പ്രവൃത്തിയുടെ പേര്‍ എഴുതി ആവരണചിഹ്നം / ബ്രാക്കറ്റ് ഇടുന്നത്.

