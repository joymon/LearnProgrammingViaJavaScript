#പൂർവാവശ്യകതകൾ / ആവശ്യമായ സംഗതികള്‍

##പ്രോഗ്രാം പ്രവര്‍ത്തിപ്പിക്കാന്‍ ഉള്ള സാഹചര്യം

പ്രോഗ്രാം എഴുതുക എന്ന് പറഞ്ഞാല്‍ കണക്ക് പഠിക്കുന്നത് പോലെയാണ്. ചെയ്തു നോക്കിയില്ലെങ്കില്‍ പഠിക്കാന്‍ ബുദ്ധിമുട്ടാണ്. ഈ ബുക്കില്‍ പറഞ്ഞിരിക്കുന്ന പോലെ പ്രോഗ്രമെഴുത്ത് പഠിക്കണമെങ്കില്‍ ആദ്യം തന്നെ വേണ്ടത് പ്രോഗ്രാം എഴുതാന്‍ അതുപോലെ അത് ഓടിക്കാന്‍ ആവശ്യമായ യന്ത്രമാണ്. ഇതില്‍ പഠനവശ്യത്തിനു വേണ്ടി ഉപയോഗിക്കുന്ന ഭാഷ ജാവാസ്ക്രിപ്റ്റ് ആയതുകൊണ്ട്  അത് ഓടുന്ന ബ്രൌസര്‍ ഉള്ള കമ്പ്യുട്ടറോ, ടാബ്ലെട്ടോ ഒന്നും അല്ലെങ്കില്‍ മൊബൈലോ മതി.

ഇതില്‍ കാണിച്ചിരിക്കുന്ന സ്ക്രീന്‍ ഷോട്ടുകള്‍ ഗൂഗിളിന്‍റെ ക്രോം ബ്രൌസര്‍ വഴി പ്രോഗ്രാം പ്രവര്‍ത്തിച്ചപ്പോള്‍ എടുത്തിട്ടുള്ളതാണ്. ഈ പുസ്തകം എഴുതാന്‍ എടുത്തിട്ടുള്ളത്  ക്രോം ബ്രൌസര്‍ ആണ്. മറ്റു ബ്രൌസറുകളും ജാവാസ്ക്രിപ്റ്റ് ഏകദേശം ഒരുപോലെയാണ് പ്രവര്‍ത്തിപ്പിക്കുന്നത്. 

##നിശ്ചയദാര്‍ഢ്യ

പിന്നെ അത്യാവശ്യം വേണ്ടത് ഒരു പ്രോഗ്രാം ശരിക്ക് നമ്മള്‍ ഉദ്ദേശിക്കുന്നപോലെ വര്‍ക്ക്‌ ചെയ്യുന്നതുവരെ പരിശ്രമിക്കാനുള്ള മനസാണ്. എങ്ങിനെ പോയാലും ആദ്യം എഴുതുന്ന പ്രോഗ്രാമുകള്‍ ശരിക്ക് വര്‍ക്ക്‌ ചെയ്യണം എന്നില്ല. കുറെ പ്രാവശ്യം തിരുത്തി എഴുതേണ്ടി വരും. അതുപോലെ ചിലപ്പോള്‍ ഏതു നിര്‍ദേശം ആണ് കുഴപ്പം ഉണ്ടാക്കുന്നത് എന്ന് മനസിലാകാതെ വരും. അങ്ങനെ വരുമ്പോള്‍ നിരാശപ്പെട്ട് നിറുത്തുന്ന ആളുകള്‍ക്ക് പറഞ്ഞിട്ടുള്ളതല്ല പ്രോഗ്രമെഴുത്ത്. 

എങ്ങിനെ പ്രോഗ്രാം ശരിയാക്കാം എന്നുള്ള കുറച്ചു വഴികള്‍ ഇതില്‍ പറയുന്നുണ്ടെങ്കിലും പ്രോഗ്രാമ്മറുടെ അതീവ ശ്രദ്ധ എപ്പോഴും ആവശ്യമാണ്.

##പ്രാഥമിക ഇന്റര്‍നെറ്റ്‌ പരിജ്ഞാനം
ഒരു പുസ്തകവും ഏതൊരുവിഷയത്തിന്റെയും അവസാനമല്ല. ആ പുസ്തകം എഴുതിക്കഴിഞ്ഞും പുതിയ കാര്യങ്ങള്‍ ഉണ്ടായിക്കൊണ്ടിരിക്കും. അതുപോലെ പലതും പുസ്തകത്തില്‍ വിട്ടുപോകം. അങ്ങനെ നോക്കുമ്പോള്‍ ഇപ്പോഴും പുതിയത് ആയിരിക്കുന്നത് ഒന്ന് മാത്രമേയുള്ളൂ അത് ഇന്റര്‍നെറ്റ്‌ ആണ്. എന്തെങ്കിലും സംശയങ്ങള്‍ വന്നാല്‍ ആദ്യം ഇന്റര്‍നെറ്റില്‍ തിരയാനുള്ള ഒരു ശീലം ഉണ്ടാക്കിയെടുക്കണം. ഇന്റര്‍നെറ്റില്‍ എങ്ങിനെ വിവരങ്ങള്‍ തിരയണം എന്ന് അറിഞ്ഞിരിക്കണം. അതുപോലെ ഏതൊക്കെ സൈറ്റുകള്‍ ആണ് നല്ലത് എന്നും. ഇപ്പോള്‍ നല്ലതു ആയി നില്‍ക്കുന്ന സൈറ്റുകള്‍ ആയിരിക്കില്ല ഭാവിയില്‍ നല്ലതാകുക. അപ്പോള്‍ എളുപ്പം ഇന്റര്‍നെറ്റില്‍ തിരയുകയാണ്.

ഇപ്പോഴത്തെ അവസ്ഥവച്ച് ഗൂഗിള്‍ ആണ് ഇന്റര്‍നെറ്റ്‌ തിരയാന്‍ ഏറ്റവും നല്ലത്. അത് ഉപയോഗിക്കാന്‍ അറിയാതെ പ്രോഗ്രാം എഴുതുന്ന മേഘലയിലേക്ക് കടന്നിട്ട് കാര്യമില്ല.

##കാര്യങ്ങള്‍ എഴുതി ഫലിപ്പിക്കല്‍
തുടക്കക്കാര്‍ക്ക് ഈ ഒരു കഴിവ് ഇല്ലെങ്കിലും വലിയ കുഴപ്പമില്ല. പക്ഷെ നിങ്ങള്‍ പ്രോഗ്രാം എഴുത്തിനെ ഗൌരവമായി എടുക്കുന്ന ആള്‍ ആണെങ്കില്‍ അല്ലെങ്കില്‍ ആ മേഘലയില്‍ ഒരു തൊഴില്‍ നേടാന്‍ ഉദ്ദേശിക്കുന്നെങ്കില്‍ മനുഷ്യര്‍ക്ക് മനസിലാകുന്ന ഭാഷയില്‍ പ്രോഗ്രാം എഴുതാന്‍ അറിഞ്ഞിരിക്കണം. നമ്മള്‍ എഴുതിയ പ്രോഗ്രാം ശരിക്ക് പ്രവര്‍ത്തിച്ചാല്‍ പോരെ അത് എഴുതിയ ഗുണമേന്മ നോക്കണോ എന്ന് ചിന്തിക്കുന്നവര്‍ ഉണ്ടാകാം. അങ്ങയുള്ളവര്‍ മനസിലാക്കേണ്ട ഒരു പ്രധാന കാര്യം സോഫ്റ്റ്‌വെയര്‍ എഞ്ചിനീയറിംഗ് മറ്റുള്ള എഞ്ചിനീയറിംഗ് വിഭാഗങ്ങളില്‍ നിന്നു എങ്ങിനെ വ്യത്യാസപ്പെട്ടിരിക്കുന്നു എന്നതാണ്.

സിവില്‍ എഞ്ചിനീയറിംഗ് എടുത്താല്‍ അത് കുറച്ചധികം കാലപ്പഴക്കം ചെന്നതാണ്. അതില്‍ കാര്യങ്ങള്‍ എന്ത്? അത് എങ്ങിനെ ചെയ്യണം, എത്ര ബജറ്റ് അതിനുവേണ്ടി വരും എന്നൊക്കെ നമുക്ക് അധികം വ്യത്യാസമില്ലാതെ കണക്കു കൂട്ടാം. അതുപോലെ ചെയ്താല്‍ നമ്മള്‍ ഏറ്റെടുത്ത ഒരു പ്രൊജക്റ്റ്‌ പാലം പണി ആണെന്ന് വയ്ക്കുക അത് വിചാരിച്ച സമയത്തില്‍ പൂര്‍ത്തിയാക്കാം. ഒരിക്കലും ഒരു പാലം പണിതുതുടങ്ങി ഇടയ്ക്കുവച്ച് അതിനെ നമ്മള്‍ ഒരു കെട്ടിടം ആക്കി മാറ്റില്ല. പണ്ട് സാധനങ്ങള്‍ കൊണ്ടുപോകാന്‍ ഉപയോഗിച്ച ഉപയോഗിച്ച കണ്ടെയ്നര്‍ വീടാക്കി മാറ്റി എന്നൊക്കെ കേള്‍ക്കാം എങ്കിലും വലിയ തോതില്‍ ഒരു പ്രൊജക്റ്റ്‌ ഇടക്ക് വച്ച് മാറ്റി ചെയ്യാന്‍ ആവില്ല. നിയതമായ നിയമങ്ങള്‍ വച്ച് പോകുന്ന ഒരു സാങ്കേതിക ശാഖയാണ്‌ അത്. എന്നാല്‍ കമ്പ്യൂട്ടര്‍ എഞ്ചിനീയറിംഗ് അങ്ങനെ അല്ല. ഇപ്പോഴും ശൈശവദിശയില്‍ ആണ് അത് പൊയ്ക്കൊണ്ടിരിക്കുന്നത്. സാമാന്യവല്‍ക്കരണം ഇംഗ്ലീഷില്‍ സ്റ്റാണ്ടേഡൈസെഷന്‍ അധികം നടന്നിട്ടില്ല. പ്രോഗ്രാം എഴുതുന്നത് ഒരു എഞ്ചിനീയറിംഗ് / സാങ്കേതികശാഖയാണോ അതോ ഒരു കലയാണോ എന്നും തര്‍ക്കങ്ങള്‍ ഉണ്ട്. കലആണെങ്കില്‍ അധികം സാമാന്യവല്‍ക്കരിക്കാന്‍ പറ്റില്ല. അതുപോലെ അതിനു നിയതമായ നിയമങ്ങള്‍ കൊണ്ടുവരാനും പറ്റില്ല.

അതുകൊണ്ട് എന്താണ് കുഴപ്പം ഒരു ഡെസ്ക്ടോപ്പ് അപ്ലിക്കേഷന്‍ തുടങ്ങി അത് കഴിയുമ്പോള്‍ അത് ചിലപ്പോള്‍ ഒരു വെബ്സൈറ്റ് ആയി മാറും അല്ലെങ്കില്‍ ചിലപ്പോള്‍ മൊബൈല്‍ ആപ്പ് ആകാം. നമ്മള്‍ എഴുതിയ പ്രോഗ്രാം എപ്പോഴും മാറ്റത്തിനു വിധേയമാണ്. ചിലപ്പോള്‍ അത് മാറ്റി എഴുതുന്നത് നമ്മള്‍ ആയിക്കോളണം എന്നുമില്ല. അതുപോലെ നമ്മള്‍ക്ക് എപ്പോഴും പ്രോഗ്രാം പുതുതായി ആരംഭിക്കാന്‍ പറ്റി എന്നും വരില്ല. വേറെ വല്ലവരും എഴുതിയ പ്രോഗ്രാം ആയിരിക്കും നമുക്ക് മാറ്റേണ്ടി വരിക. ഇവിടെയുള്ള പ്രശ്നം എന്താണ്? എഴുതുന്ന പ്രോഗ്രാം മറ്റുള്ളവര്‍ക്ക് മനസിലായില്ലെങ്കില്‍ കാര്യങ്ങള്‍ കുഴപ്പത്തില്‍ ആകും.

ഭൂമി ഇടപാടുകളില്‍ ആധാരം എന്ന രേഖകള്‍ കണ്ടിട്ടുള്ളവര്‍ക്ക് അറിയാം, മുന്‍പേ എഴുതിയ ആള്‍ മനസിലാകാത്തതുപോലെ അല്ലെങ്കില്‍ വ്യക്തമല്ലാതെ എഴുതിയിട്ടുണ്ടെങ്കില്‍ വരുന്ന വിനകള്‍. അതുപോലെ തന്നെയാണ് പ്രോഗ്രാം എഴുതുന്നതും, മറ്റുള്ളവര്‍ക്ക് മനസിലാകാത്ത വിധത്തില്‍ എഴുതിയാല്‍ കാര്യങ്ങള്‍ നടക്കില്ല. അല്ലെങ്കില്‍ അത് നിങ്ങളുടെ സ്വന്തം പ്രൊജക്റ്റ്‌,അഥവാ നിങ്ങള്‍ മാത്രം ആയിരിക്കണം മാറ്റം വരുത്തുന്ന ആള്‍.

അപ്പോള്‍ പറഞ്ഞു വന്നത് നമ്മള്‍ ഒരു പ്രോഗ്രാം എഴുതുമ്പോള്‍, അത് യന്ത്രത്തിന് മനസിലാകുന്നതില്‍ കൂടുതല്‍ മനുഷ്യന്മാര്‍ക്ക് മനസിലാകുന്ന രീതിയില്‍ എഴുതണം.

##പ്രോബ്ലം സോള്‍വിംഗ്
പിന്നെയുള്ള ഒരു കഴിവ് ആണ് പ്രശ്നങ്ങള്‍ പടിപടിയായി നിര്‍ധാരണം ചെയ്യാനുള്ള കഴിവ്. പ്രത്യക്ഷത്തില്‍ പ്രോഗ്രാം ആയി ബന്ധപ്പെട്ടതല്ല എന്ന് തോന്നുമെങ്കിലും ഒരു പ്രശ്നം കിട്ടിയാല്‍ അതിനെ എങ്ങിനെ സോള്‍വ്‌ ചെയ്യാം എന്ന് അറിഞ്ഞാല്‍ മാത്രമേ ആ സോള്‍വ്‌ ചെയ്യുന്ന രീതിയെ കമ്പ്യൂട്ടര്‍ പ്രോഗ്രാം ആക്കി മാറ്റി അതിനെക്കൊണ്ട് ചെയ്യിക്കാന്‍ പറ്റൂ. മുന്‍പേ പറഞ്ഞപോലെ കമ്പ്യൂട്ടര്‍ സ്വന്തമായി ചിന്തിക്കാന്‍ ശേഷി ഇല്ലാത്ത ഒരു യന്ത്രമാണ്. ചെയ്യേണ്ട രീതി അതിനു പറഞ്ഞുകൊടുത്താല്‍ അത് നല്ല വേഗതയില്‍ അത് ചെയ്തു തീര്‍ക്കും എന്നേയുള്ളൂ.

##എങ്ങിനെ നമ്മുടെ പ്രോബ്ലം സോള്‍വിംഗ് കഴിവ് കൂട്ടാം
ചിലര്‍ക്ക് നല്ലപോലെ പ്രോബ്ലം നിര്‍ദ്ധരിക്കാന്‍ സാധിക്കും. മറ്റു ചിലര്‍ക്ക് അങ്ങനെയാകണം എന്നില്ല. കുറച്ചു കഴിവ് ജന്മനാ, അല്ലെങ്കില്‍ അവര്‍ വളര്‍ന്ന സാഹചര്യത്തിലൂടെ കിട്ടുന്നത് ആണെങ്കിലും അത് ഇല്ലാത്തവന് ആ കഴിവ് ഉണ്ടാക്കിയെടുക്കാന്‍ പറ്റില്ല എന്നൊന്നും ഇല്ല. പക്ഷെ നല്ലപോലെ അദ്ധ്വാനിക്കണം എന്നേയുള്ളൂ. മുകളില്‍ കാണിച്ചപോലെയുള്ള ധാരാളം സമസ്യകള്‍ ഇന്‍റര്‍നെറ്റില്‍ പരതിയാല്‍ കിട്ടും.അതൊക്കെ എടുത്ത് സ്വന്തമായി ചെയ്തു നോക്കുക.

##മറ്റുള്ള ഗുണങ്ങള്‍

###എടുത്തു ചാടരുത്
സാധാരണ ഒരു കോളേജി നിന്നും പാസ്‌ ആയി കമ്പനിയില്‍ വന്നു ശരിക്കും ഉള്ള സോഫ്റ്റ്‌വെയര്‍ എഴുതാന്‍ കിട്ടുന്ന അവസരത്തില്‍ കണ്ടു വരുന്ന ഒരു സ്വഭാവമാണ് എടുത്തു ചാട്ടം. എന്തെങ്കിലും കേള്‍ക്കുന്നതിനു മുന്‍പേ പ്രോഗ്രാം എഴുതിക്കളയും. എന്താണ് ഇതാണ് എന്നൊന്നും നോക്കുകയില്ല.
ചില സമയങ്ങളില്‍ നമ്മള്‍ ആയിട്ട് എഴുതേണ്ട കാര്യം ഉണ്ടാവില്ല. ഇന്‍റര്‍നെറ്റില്‍ മുന്‍പേ ചെയ്തിട്ടുള്ള പ്രോഗ്രാം ഉണ്ടാകും. അല്ലെങ്കില്‍ ആ പ്രോഗ്രാമില്‍ ഭാഷയില്‍ തന്നെ അത് ഉണ്ടാകും. ഉദാഹരണമായി ഒരു വര്ഷം അധിവര്‍ഷം ആണോ എന്നറിയാന്‍ ഉള്ള പ്രോഗ്രാം ആണെന്ന് വിചാരിക്കുന. ചിലപ്പോള്‍ ലളിതമായി പ്രോഗ്രാമിംഗ് ഭാഷയിലെ മുന്‍കൂട്ടി കൊടുത്തിരിക്കുന്ന സംഗതികള്‍ വച്ച് അത് ചെയ്യാന്‍ പറ്റും. പക്ഷെ ഇത്തരക്കാര്‍ ഉടനെ തന്നെ അവരുടെതായ പ്രോഗ്രാം എഴുതും. ഇങ്ങനെ എഴുതുമ്പോള്‍ കുഴപ്പം എന്താണെന്നു വച്ചാല്‍, ആ പ്രോഗ്രാം ടെസ്റ്റ്‌ ചെയ്യണം. മുന്‍കൂട്ടി ഭാഷയില്‍ ഉള്ള സങ്കേതം ഉപയോഗിച്ചാല്‍ അത് ടെസ്റ്റ്‌ ചെയ്തു വച്ചിട്ടുള്ളതാണ്‌.

അതുപോലെ എടുത്തു ചാടുന്ന വേറെ ഒരു സാഹചര്യം ആണ്, ക്ലയന്റ് എന്തെങ്കിലും പറയുന്നതിന് മുന്‍പേ പ്രോഗ്രാം എഴുതുന്നത്. ഉദാഹരണമായി ഒരു റിപ്പോര്‍ട്ട്‌ പി.ഡി.എഫ് ഫയല്‍ ആയി വേണം എന്ന് പറഞ്ഞു എന്നിരിക്കട്ടെ. പ്രോഗ്രാം എഴുതുന്നതിനു മുന്‍പേ പ്രിന്റ്‌ ഡയലോഗില്‍ ഉള്ള പി.ഡി.എഫ് പ്രിന്‍റിംഗ് ഉപയോഗിച്ച് നോക്കാന്‍ ക്ലയന്റിനോട് പറയാം. അവര്‍ക്ക് അത് മതിയെങ്കില്‍ പിന്നെ എന്തിനാണ് നമ്മള്‍ പ്രോഗ്രാം എഴുതുന്നത്? ഇതിനു പറയുന്ന മറുവാദം ക്ലയന്റ് കാശുതരുന്നത് പ്രോഗ്രാം എഴുതാനാണ് എന്നാണ്? പ്രോഗ്രാം എഴുതിയില്ലെങ്കില്‍ എങ്ങിനെ കമ്പനിക്ക് കാശു കിട്ടും? കമ്പനിക്ക് കാശ് കിട്ടിയില്ലെങ്കില്‍ എങ്ങിനെ പ്രോഗ്രമ്മര്‍ക്ക് സാലറി കൊടുക്കും? ഇതിന്‍റെ ഉത്തരം വളരെ ലളിതമാണ്. പി.ഡി.എഫ് പ്രിന്‍റ് ചെയ്യാന്‍ നമ്മള്‍ പ്രോഗ്രാം എഴുതി അതിനു കാശ് വാങ്ങിചെന്നു ഇരിക്കട്ടെ. കുറച്ചു നാള്‍ കഴിയുമ്പോള്‍ ക്ലയന്റ് പി.ഡി.എഫ് പ്രിന്റ്‌ ചെയ്യാന്‍ വഴിയുണ്ടെന്നു മനസിലാക്കുന്നു. അപ്പോള്‍ അവരുടെ മനസ്സില്‍ നമ്മളെക്കുറിച്ച് ഉള്ള അഭിപ്രായം എന്തായിരിക്കും? പ്രൊജക്റ്റ്‌ കൈവിട്ടു പോകുന്നതാണോ അതോ ഒരു ഫീച്ചര്‍ കുറയുന്നതാണോ നല്ലത്?

### മുന്‍വിധികള്‍ മാറ്റിവക്കണം

എന്താണ് നടക്കുന്നത് എന്ന് മനസിലാക്കി വേണം കാര്യങ്ങള്‍ ചെയ്യാന്‍. ഏതാണ്ടൊക്കെ ചെയ്തു ശരിക്ക് പ്രവര്‍ത്തിച്ചാല്‍ പ്രവര്‍ത്തിച്ചു എന്നാ രീതിയില്‍ സമീപിക്കരുത്. സാധാരണ വീട്ടില്‍ ടെലിവിഷന്‍ വര്‍ക്ക്‌ ചെയ്യാതാകുമ്പോള്‍ ചുമ്മാ കൈ കൊണ്ട് അവിടെയും ഇവിടെയും തട്ടി പ്രവര്‍ത്തിപ്പിക്കാന്‍ നോക്കുന്ന സമീപനം പ്രോഗ്രാം എഴുതുമ്പോള്‍ നടപ്പില്ല. അങ്ങിനെ ചെയ്യുമ്പോള്‍ കുറെ സമയം നഷ്ടം ആകുന്നത് മിച്ചം.

###ടീം വര്‍ക്ക്‌
അതുപോലെ വേറെ പ്രോഗ്രാമര്‍ എന്ന നിലയില്‍ വേണ്ട ഒരു ഗുണമാണ് കൂട്ടത്തില്‍ വര്‍ക്ക്‌ ചെയ്യാനുള്ള കഴിവ്. കൂടെ ജോലി ചെയ്യുന്നവരെ നമുക്കറിയാവുന്ന കാര്യങ്ങള്‍ പഠിപ്പിക്കാനും അവരില്‍ നിന്ന് നമുക്കറിയാത്ത കാര്യങ്ങള്‍ പഠിക്കാനും സാധിക്കണം.
നമ്മള്‍ 10-15 കൊല്ലം പ്രോഗ്രാം ചെയ്തിട്ടുണ്ടെങ്കിലും നമുക്ക് കോളേജില്‍ നിന്ന് ഇറങ്ങിയ തുടക്കക്കാരനില്‍ നിന്ന് എന്തെങ്കിലും പഠിക്കാന്‍ ഉണ്ടാകും. ജാട കാണിക്കാതെ ടീമുമായി വര്‍ക്ക്‌ ചെയ്യാന്‍ പറ്റിയില്ലെങ്കില്‍ കാര്യങ്ങള്‍ ബുദ്ധിമുട്ടാകും.

എതിനു ടീമായി വര്‍ക്ക്‌ ചെയ്യണം എന്നതിന് കുറെ കാരണങ്ങള്‍ കൂടിഉണ്ട്. പ്രധാനപ്പെട്ട കാര്യം പ്രോഗ്രാമില്‍ തെറ്റ് തിരുത്തുമ്പോള്‍ ആണ്. വേറെ ഒരു ആളോട് നമ്മുടെ പ്രോഗ്രാമില്‍ എന്താണ് നടക്കുന്നത് എന്ന് പറഞ്ഞാല്‍ നമ്മള്‍ക്ക് എവിടെയാണ് തെറ്റ് എന്ന് പെട്ടെന്ന് മനസിലാകും. അല്ലാതെ ചുമ്മാ നമ്മള്‍ പ്രോഗ്രാം നോക്കിയിരുന്നാല്‍ എവിടെയാണ് തെറ്റ് എന്ന് മനസിലാകുകയില്ല.

അതുപോലെ മറ്റുള്ളവരുടെ പ്രോഗ്രാം വായിക്കുന്നത്, എങ്ങിനെ നന്നായി പ്രോഗ്രാം എഴുതാം എന്ന് മനസിലാക്കാന്‍ ഉപകരിക്കും.