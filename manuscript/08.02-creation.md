## നിര്‍മാണം - ലളിതമായ വഴി

മറ്റുള്ള ഭൂരിഭാഗം പ്രോഗ്രാമിംഗ് ഭാഷകളിലും ഒരു ഒബ്ജെക്റ്റ് ഉണ്ടാക്കണമെങ്കില്‍ കുറച്ചു പണിയാണ്. ആദ്യം അതിന്‍റെ ക്ലാസ്സ്‌ ഉണ്ടാക്കണം. എന്നിട്ട് new എന്ന സൂചകപദം ഉപയോഗിച്ച് മാത്രമേ ഒരു ചരത്തിലേക്ക് ഒരു ഒബ്ജെക്റ്റ് ഉണ്ടാക്കി ആ ഡാറ്റ വയ്ക്കാന്‍ പറ്റൂ. എന്നാല്‍ ജാവാസ്ക്രിപ്റ്റ് ആ കാര്യത്തില്‍ ക്ലാസ്സ്‌ ഉണ്ടാക്കണം എന്നൊന്നും നിര്‍ബന്ധം പിടിക്കുന്നില്ല. ചുമ്മാ ഒരു ചരത്തിലേക്ക് {} എന്ന് കൊടുത്താല്‍ ഒരു ഒബ്ജെക്റ്റ് ഉണ്ടായി അത് ചരത്തിലെ ഡാറ്റ ആയിട്ടുണ്ടാകും. പക്ഷെ അതിനു ഫങ്ഷനുകളോ അല്ലെങ്കില്‍ അതിന്‍റെ അവസ്ഥ വിവരിക്കാന്‍ വസ്തുവകകളോ ഉണ്ടായിരിക്കില്ല. താഴെ കൊടുത്തിരിക്കുന്ന പ്രോഗ്രാം നോക്കുക.

![ലളിതമായ ഒബ്ജെക്റ്റ് നിര്‍മാണം](images/ch08/01/01-simpleCreation.PNG)

ഇവിടെ രണ്ടു തരത്തില്‍ ഒബ്ജെക്റ്റ് ഉണ്ടാക്കിയിരിക്കുന്നത് കാണാം. mixie1 എന്ന ഒബ്ജെക്റ്റ് ഉണ്ടാക്കിയിരിക്കുന്നത് പടിപടിയായിട്ടാണ്.
