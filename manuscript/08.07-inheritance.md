##പാരമ്പര്യം / `Inheritance`
പാരമ്പര്യം എന്ന് പറയുമ്പോള്‍ പിന്തുടര്‍ച്ചയായി നമുക്ക് / ഒബ്ജെക്റ്റിനു അതിന്‍റെ പിതാമഹന്മാരില്‍ നിന്നും കിട്ടുന്നകാര്യങ്ങള്‍ ആണ് ഇവിടെ അര്‍ത്ഥമാക്കുന്നത്. അതായത് ഒരു ഒബ്ജെക്റ്റ് മറ്റൊരു ഒബ്ജെക്റ്റില്‍ നിന്നും ഉണ്ടാക്കാന്‍ പറ്റിയാല്‍ അതിന്‍റെ ഗുണങ്ങള്‍ കിട്ടും എന്നതാണ് പിന്തുടര്‍ച്ചാവകാശം. 


ഒരു ഒബ്ജെക്റ്റില്‍ നിന്നും മറ്റൊരു ഒബ്ജെക്റ്റ് ഉണ്ടാക്കുന്നത് എങ്ങിനെയെന്ന് നോക്കാം.

![Son](images/ch08/07/05-sonOfKarel.PNG)
ഇവിടെ പുതിയ `son` എന്ന ചരത്തിലെക്ക് പുതിയ ഒബ്ജെക്റ്റ് ഉണ്ടാക്കി വച്ചിരിക്കുന്നതാണ് ആദ്യ വരിയില്‍ ചെയ്തിരിക്കുന്നത്. ഒബ്ജെക്റ്റ് ഉണ്ടാക്കാന്‍ ഉപയോഗിച്ചിരിക്കുന്ന മാതൃകയാണ് `karel` എന്ന ഒബ്ജെക്റ്റ്. മാതൃകയില്‍ നിന്ന് ഡാറ്റയും ഫങ്ഷനും പുതിയ ഒബ്ജെക്റ്റിനും കിട്ടും.

അതിനു ശേഷം `karel` ഒബ്ജെക്റ്റിനെ ഇടത്തോട്ട് തിരിക്കാനുള്ള നിര്‍ദേശമാണ് നല്‍കിയിരിക്കുന്നത്. അത് ഇടത്തോട്ടു തിരിയും ഒപ്പം അതിന്‍റെ `direction` എന്ന ചരത്തിലെക്ക് പുതിയ ഡാറ്റ വയ്ക്കും. അതായത് പ്രോഗ്രാം തുടങ്ങുമ്പോള്‍ കരെല്‍ മുകളിലേക്ക് ആണെങ്കില്‍ `direction` 'N` ആയിരിക്കും. തിരിഞ്ഞതിനുശേഷം 'W` എന്ന ഡാറ്റയാകും.

`karel` ആണ് മാതൃക എന്നതുകൊണ്ട് പുതുതായി ഉണ്ടാക്കിയ ഒബ്ജെക്റ്റിനും പുതിയ `direction` ഡാറ്റ കിട്ടും. അങ്ങനെ വരുമ്പോള്‍ ആദ്യത്തെ മെസ്സേജ് ബോക്സില്‍ `W` എന്നായിരിക്കും കാണിക്കുക.

അതിനുശേഷം പുതിയ ഒബ്ജെക്റ്റ് ആയ `son` ന്‍റെ `turnLeft` വിളിച്ചിരിക്കുന്നു. അത് `son` എന്ന ചരത്തില്‍ ഇരിക്കുന്ന ഒബ്ജെക്റ്റിന്റെ `direction` മാറ്റും. പക്ഷെ `karel` ഒബ്ജെക്റ്റ് അപ്പോഴും `W` എന്ന് തന്നെയായിരിക്കും കാണിക്കുക. 

അവസാനത്തെ വരിയില്‍ പുതിയ ഒബ്ജെക്റ്റിന്റെ `direction` കാണിക്കുമ്പോള്‍ `s` എന്നായിരിക്കും കാരണം അതിന്‍റെ ഫങ്ഷന്‍ ആണ് മുന്‍പ് പ്രവര്‍ത്തിപ്പിച്ചത്. 

###മാതൃക അഥവാ പ്രോട്ടോടൈപ്പ് (`Prototype`)

മലയാളത്തില്‍ വേണമെങ്കില്‍ മാതൃകഎന്നോ അസ്സല്‍ എന്നോ മൂലരൂപം എന്നോ `prototype` എന്ന വാക്കിന്‍റെ അര്‍ത്ഥമാക്കിയെടുക്കം.
ഓരോ ഒബ്ജെക്റ്റിനും അതിന്‍റെതായ ഒരു `prototype` അഥവാ മാതൃകയുണ്ട്. അതില്‍ നിന്നും പുതിയ ഒബ്ജെക്റ്റ് ഉണ്ടാക്കിയാല്‍ അതിനും ഒരേ ഘടനതന്നെയുണ്ടാക്കും.അതുപോലെ പ്രോട്ടോടൈപ്പ് മാറ്റിയാല്‍ ഒബ്ജെക്റ്റിന്റെ ഘടനയും മാറും.

![Prototype](images/ch08/07/10-prototype.PNG)

ഇങ്ങനെ ഒബ്ജെക്റ്റുകള്‍ ഉപയോഗിച്ച് പ്രോഗ്രാം എഴുതുന്ന രീതിയെ ആണ് ഒബ്ജെക്റ്റ് അധിഷ്ഠിത പ്രോഗ്രാമിംഗ് എന്ന് പറയുന്നത്.അതിനെക്കുറിച്ച് മാത്രം വേണമെങ്കില്‍ ഒരു പുസ്തകം എഴുതാം. സാധാരണ തുടക്കക്കാര്‍ക്ക് ഇത് ആവശ്യം ഇല്ലാത്തതുകൊണ്ടും ഈ പുസ്തകത്തിന്‍റെ ലക്ഷ്യം വായനക്കാരനെ ഒരു കമ്പനി ജോലിക്ക് പ്രാപ്തനാക്കുക എന്നതല്ല എന്നതുകൊണ്ടും ഒബ്ജെക്റ്റ് അധിഷ്ഠിത പ്രോഗ്രമെഴുത്തിന്‍റെ ആമുഖംമാത്രമേപറയുന്നുള്ളൂ.