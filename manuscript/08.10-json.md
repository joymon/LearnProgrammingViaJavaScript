## ജെസോന്‍

ഒബ്ജെക്റ്റ് എന്നത് നമ്മുടെ നിത്യജീവിതത്തില്‍ നിന്നും പ്രോഗ്രാം എഴുതുന്നത് എളുപ്പമാക്കാന്‍ കൊണ്ട് വന്ന ഒരു സങ്കേതമാണ്. ഒബ്ജെക്റ്റ് സാധാരണ മെയിന്‍ മെമ്മറിയില്‍ ആണ് സൂക്ഷിക്കപ്പെടുന്നത് കാരണം പ്രോഗ്രാം പ്രവര്‍ത്തിപ്പിക്കപെടുമ്പോള്‍ ഉണ്ടാകുന്നത് ആണല്ലോ ഒബ്ജെക്റ്റ്.  ചില സമയങ്ങളില്‍ ഒബ്ജെക്റ്റ് ഒരു പ്രോഗ്രാമില്‍ നിന്നും വേറെ പ്രോഗ്രാമിലേക്ക് കൈമാറ്റം ചെയ്യേണ്ടി വരും. അപ്പോള്‍ ഒബ്ജെക്റ്റ് കൊടുക്കുന്നതിനായി മെമ്മറി അപ്പാടെ നെറ്റ്‌വര്‍ക്ക് വഴി അത് കേബിളോ, വയര്‍ലസൊ ആകട്ടെ ഒരു മെഷിനില്‍ നിന്ന് മറ്റേ മെഷീനിലേക്ക് കോപ്പി ചെയ്യാന്‍ പറ്റില്ല. അല്ലെങ്കില്‍ അത് ഉചിതം അല്ല. അപ്പോള്‍ അതിനെ വേറെ ഒരു രൂപത്തിലേക്ക് മാറ്റി ബിറ്റുകള്‍ ആയി കൈമാറ്റം ചെയ്യേണ്ടി വരും. അതിനെ കമ്പ്യൂട്ടര്‍ ഭാഷയില്‍ വിളിക്കുന്ന പേരാണ് സീരിയലൈസെഷന്‍. 

ഒരു ഒബ്ജെക്റ്റ് എന്ന് പറയുന്നത് കുറെ ഡാറ്റകളുടെ കൂട്ടം ആണല്ലോ. എല്ലാം പാരല്ലെല്‍ ആയി ഒരിടത്തു നിന്നും മറ്റൊരിടത്തേക്ക് കൊണ്ട് പോകുന്നതിനു പകരം ഓരോ ഡാറ്റ ആയി നെറ്റ്വര്‍ക്കിലൂടെ ഒന്നിന് പുറകെ മറ്റൊന്നായി (സീരിയല്‍)  കൊണ്ട് പോകുന്നു. അങ്ങനെ കൊണ്ട് പോകാന്‍ എന്ത് ഫോര്‍മാറ്റ്‌ വേണമെങ്കിലും ഉപയോഗിക്കാം. പക്ഷെ ഇപ്പോള്‍ സര്‍വസാധാരണമായി ഉപയോഗിക്കുന്ന ഫോര്‍മാറ്റ്‌ ആണ് ജെസോന്‍. 

