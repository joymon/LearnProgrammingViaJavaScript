#കരെൽ എന്ന റോബോട്ട്
പ്രോഗ്രാമ്മിംഗ് എന്നത് നിര്‍ദേശങ്ങള്‍ കൊടുക്കുന്ന പണിയാണെന്ന് മുന്‍പേ പറഞ്ഞല്ലോ. നമ്മള്‍ ഒരു മനുഷ്യന് നിര്‍ദേശങ്ങള്‍ കൊടുക്കുമ്പോള്‍ വളരെ സൂക്ഷ്മ തലത്തിലുള്ള നിര്‍ദേശങ്ങള്‍ കൊടുക്കേണ്ട കാര്യമില്ല. കാരണം  മനുഷ്യന്മാര്‍ ചിന്തിച്ചു വിട്ടുപോയ കാര്യങ്ങള്‍ ചേര്‍ത്തുകൊള്ളും. ഉദാഹരണമായി നമ്മള്‍ ഒരാളോട് കടയില്‍ പോയി ഒരു പേന വാങ്ങിക്കണം എന്ന് പറഞ്ഞാല്‍, അയാള്‍ക്ക് പേനയുടെ പേര് കിട്ടിയാല്‍ അത് കടയില്‍ നിന്നും വാങ്ങിക്കാം. കടയിലേക്ക് പോകുമ്പോള്‍ എങ്ങിനെ നടക്കണം, അവിടെ ഉള്ളവരോട് ചോദിക്കേണ്ട ഭാഷ എന്താണ് അതൊന്നും പറഞ്ഞു കൊടുക്കേണ്ട കാര്യമില്ല.

കമ്പ്യൂട്ടര്‍ അങ്ങനെ അല്ല.കമ്പ്യൂട്ടര്‍ എന്നല്ല കമ്പ്യൂട്ടര്‍, മൊബൈല്‍, ടാബ്ലെറ്റ് തുടങ്ങിയവയുടെ ഉള്ളില്‍  പ്രോഗ്രാം വായിച്ചു മനസിലാക്കുന്ന പ്രോസസ്സര്‍ മനുഷ്യനെ പോലെ അല്ല. അതിനു ഓരോ സ്റ്റെപ്പും പറഞ്ഞു കൊടുക്കണം. അതുപോലെ ഏതെങ്കിലും ഒരു സ്റ്റെപ്പ് ചെയ്യാന്‍ പറ്റിയിലെങ്കില്‍ പിന്നെ എന്ത് ചെയ്യണം എന്നൊക്കെ പറഞ്ഞു കൊടുക്കണം. അല്ലെങ്കില്‍ നമ്മള്‍ വിചാരിച്ച കാര്യം സാധിച്ചു കിട്ടില്ല. കടയില്‍ പോകാന്‍ ഒരു റോബോട്ടിന്വേണ്ടി കമ്പ്യൂട്ടര്‍ പ്രോഗ്രാം എഴുതുമ്പോള്‍ താഴെകൊടുത്തപോലെ എഴുതേണ്ടി വരും.

1. തുടങ്ങുക
2. ഒരു സ്റ്റെപ്പ് വയ്ക്കുക
3. കട എത്തിയോ എന്ന് നോക്കുക
4. എത്തിയെങ്കില്‍ സ്റ്റെപ്പ് ലേക്ക് പോകുക
5. കടയിലേക്ക് പോകേണ്ട മാപ്പ് നോക്കുക
6. മുന്‍പില്‍ തടസങ്ങള്‍ ഉണ്ടോ എന്ന് നോക്കുക.ഉണ്ടെങ്കില്‍ വെയിറ്റ് ചെയ്യുക.
7. ഇല്ലെങ്കില്‍ സ്റ്റെപ്പ് 2 ലേക്ക് പോകുക
8. കടക്കാരന്‍ ബിസി ആണോ എന്ന് നോക്കുക. ബിസി ആണെങ്കില്‍ വെയിറ്റ് ചെയ്യുക
9. കടക്കാരന് ലിസ്റ്റ് കൊടുക്കുക 
10. കടക്കാരന്‍ പേന തന്നാല്‍ പണം കൊടുക്കുക
11. തിരിച്ചു വീട്ടിലേക്ക് നടക്കുക

തിരിച്ചു വീട്ടിലേക്ക് നടക്കുക എന്ന് പറഞ്ഞാല്‍ മുകളില്‍ പറഞ്ഞപോലെ അടിവച്ചു തന്നെ നടക്കണം. ഇത് പൂര്‍ണമാണ് അല്ലെകില്‍ പിശകുകള്‍ ഒട്ടും ഇല്ല എന്ന് പറയാന്‍ പറ്റില്ല. ഉദാഹരണമായി ആ കടയില്‍ വാങ്ങാന്‍ പറഞ്ഞ പേന ഇല്ല. അപ്പോള്‍ എന്ത് ചെയ്യും. പ്രോഗ്രാം അപ്പോള്‍ പൊട്ടും അഥവാ ബഗ് ഉണ്ടായി. അപ്പോള്‍ നമ്മള്‍ അങ്ങനെ ഒരു സാഹചര്യം എങ്ങിനെ പരിഹരിക്കാം എന്നാലോചിച്ചു വാങ്ങാല്‍ പറ്റിയ പേനകളുടെ ലിസ്റ്റ് കൊടുക്കുന്നു. അതും ഒരു നീണ്ടകാല പരിഹാരം അല്ല. ചിലപ്പോള്‍ ലിസ്റ്റില്‍ ഉള്ള എല്ലാ പേനകളും അവിടെ ഇല്ല എന്ന് വരാം. അപ്പോള്‍ നമുക്ക്  വേറെ വഴിയില്‍ ശരിയക്കേണ്ടി വരും. അതായത് പേന ഇല്ലാതെ വരുമ്പോള്‍ റോബോട്ട് ഒരു സന്ദേശം അതിനെ അയച്ച ആള്‍ക്ക് അഥവാ ഉപയോക്താവിന് അയക്കുന്നു. അവിടെ നിന്നുള്ള മറുപടി പ്രകാരം വേറെ പേന വാങ്ങുകയോ പേന വാങ്ങല്‍ ശ്രമം ഉപേക്ഷിക്കുകയോ ചെയ്യുന്നു. ഇനി മറ്റൊരു സാഹചര്യം എടുക്കാം. നമ്മള്‍ ഉദേശിച്ചു ചെന്ന കട അന്ന് അപ്രതീക്ഷിതമായി അടച്ചിട്ടിരിക്കുകയാണ്. അപ്പോള്‍ എന്തുചെയ്യും? വീണ്ടും ബഗ്. അത് ശരിയാക്കണം. ഓരോ പ്രാവശ്യം ശരിയാക്കുമ്പോഴും പ്രോഗ്രാമിന്‍റെ വലിപ്പം കൂടും. പക്ഷെ എന്തൊക്കെ സാഹചര്യങ്ങള്‍ നമ്മള്‍ എഴുതി പിടിപ്പിച്ചാലും അത് ഒരിക്കലും പൂര്‍ണമാകുകയും ഇല്ല. അങ്ങനെ വരുന്നതുകൊണ്ടാണ് സോഫ്റ്റ്‌വെയര്‍ ജോലിയില്‍ ഉള്ളവര്‍ക്ക് സമയത്തും കാലത്തും വീട്ടിലേക്ക് പോകാന്‍ കഴിയാത്തത്.

അന്കീകരിച്ചാലും ഇല്ലെങ്കിലും മനുഷ്യന്‍ ഉണ്ടായത് മുതല്‍ ചെയ്തിട്ടുള്ള എല്ലാ ജോലികളും എടുത്താല്‍ പ്രോഗ്രാമ്മിംഗ് ആണ് അതില്‍ ഏറ്റവും കഠിനം. കാരണം അതില്‍ കുറെയധികം കാര്യങ്ങള്‍ ശ്രദ്ധിക്കാനുണ്ട്. ഓരോ സാഹചര്യങ്ങളുടെയും അവസ്ഥ അല്ലെങ്കില്‍ സ്റ്റേറ്റ് അനുസരിച്ച് ആയിരിക്കും നമുക്ക് കിട്ടുന്ന ഔട്പുട്ട്.

നിര്‍ദേശങ്ങള്‍ കൊടുക്കല്‍ ഒരു മനുഷ്യനോടും യന്ത്രത്തിനോടും ഒരു പോലെയാണെന്ന് മനസിലായല്ലോ. വ്യത്യാസം നിര്‍ദേശങ്ങള്‍ എത്രത്തോളം വിശദാംശങ്ങള്‍ ചേര്‍ത്ത് കൊടുക്കണം എന്നതിലാണ്. നമ്മള്‍ ഇവിടെ പ്രോഗ്രാമ്മിംഗ് പഠിക്കുന്നത് കരെല്‍ എന്നാ റോബോട്ടിനെക്കൊണ്ട് പണിയെടുപ്പിച്ചാണ്. അത് ഒരു ദ്വിമാനതലത്തില്‍ അല്ലെങ്കില്‍ ഗ്രിഡില്‍ ആണ് നില്‍ക്കുന്നത്. അതിനു രണ്ട് നിര്‍ദേശങ്ങള്‍ അറിയാം. ഇടത്തോട്ട് തിരിയാനും, ഒരു സ്റ്റെപ്പ് മുന്‍പോട്ടു വയ്ക്കാനും. ആ രണ്ട് അടിസ്ഥാന നിര്‍ദേശങ്ങള്‍ വച്ച്  നമ്മള്‍ക്ക് എന്തൊക്കെ ചെയ്യിക്കാം എന്ന് നോക്കാം.
#കരെല്‍ ഇരിക്കുന്ന സ്ഥലം
മുന്പ് പറഞ്ഞപോലെ, പ്രോഗ്രാം പ്രവര്‍ത്തിപ്പിച്ചു നോക്കാന്‍ ബ്രൌസര്‍ ഉള്ള ഏതെങ്കിലും ഉപകരണം മതി. ലാപ്പ്ടോപ്പോ, ടാബ്ലെറ്റോ , ഇനിയിപ്പോള്‍ ഒരു സ്മാര്‍ട്ട്‌ ഫോണ്‍ ആയാലും മതി.  ബ്രൌസര്‍ എടുത്തു താഴെ കൊടുത്തിരിക്കുന്ന കൊളുത്തിലേക്ക് പോകുക. അവിടെ നിങ്ങള്‍ക്ക് ഇടതു ഭാഗത്ത് ഒരു ഗ്രിഡും, വലതു ഭാഗത്ത് പ്രോഗ്രാം എഴുതാനുള്ള സ്ഥലവും കാണാം.

[കരെല്‍ ഇരിക്കുന്ന സ്ഥലം](http://joymononline.in/apps/karel/karel.htm)

ഗ്രിഡില്‍ മുകളില്‍ വലത്തേ കള്ളിയില്‍ രണ്ടു ചുവന്ന വൃത്തങ്ങള്‍ കാണാം. അതാണ് കരെല്‍. വലിയ ഭംഗിയില്‍ റോബോട്ടിനെ കാണിക്കാതത്തിനു ക്ഷമ ചോദിക്കുന്നു . ചെറിയ വൃത്തം തല, വലുത് ഉടല്‍. ഇപ്പോള്‍ കരെല്‍ മുകളിലേക്ക് ആണ് തിരിഞ്ഞു ഇരിക്കുന്നത്.

