#എന്തുകൊണ്ട് ജാവാസ്ക്രിപ്റ്റ്

വലിയ പ്രോഗ്രാമുകള്‍ എഴുതി അത് പരിപാലിക്കാന്‍ കുറച്ചു ബുദ്ധിമുട്ട് ആണെങ്കിലും,  തുടക്കക്കാര്‍ക്ക് എന്തുകൊണ്ടും യോജിച്ച ഒന്നാണ് ജാവാസ്ക്രിപ്റ്റ്.  ഈ പുസ്തകം എഴുവാനായി ജാവാസ്ക്രിപ്റ്റ് തിരഞ്ഞെടുക്കാന്‍ ചില കാരണങ്ങള്‍ താഴെ കൊടുക്കുന്നു.

##എവിടെയും പ്രവര്‍ത്തിപ്പിക്കാം

വെബ്‌ ബ്രൌസര്‍ ഉള്ള എവിടെയും ജാവാസ്ക്രിപ്റ്റ് പ്രോഗ്രാം പ്രവര്‍ത്തിപ്പിക്കാം. ഇപ്പോള്‍ ലാപ്ടോപ് മുതല്‍ മൊബൈല്‍ വരെ ബ്രൌസര്‍ ഉണ്ട്. അതുപോലെ വിന്‍ഡോസ്‌ ആയാലും, ലിനക്സ്‌ ആയാലും ആന്‍ഡ്രോയിഡായാലും വര്‍ക്ക്‌ ചെയ്തോളും.
ഭാവിയിലേക്ക് നോക്കുന്ന ആള്‍ ആണെങ്കില്‍ ഇപ്പോഴുള്ള ഒരു സാഹചര്യം വച്ച് ജാവാസ്ക്രിപ്റ്റ് ആയിരിക്കും ഹീറോ. നോട്‌ .ജെസ് എന്ന ടെക്നോളജി ഉപയോഗിച്ച് ഇപ്പോള്‍ സെര്‍വര്‍ പ്രോഗ്രാമിംഗ് വരെ ജാവാസ്ക്രിപ്റ്റ് ഉപയോഗിച്ച് ചെയ്യാം. പണ്ട് സെര്‍വര്‍ പ്രോഗ്രാമ്മിംഗ് ചെയ്യാന്‍ ജാവ, പി.എച്.പി, സി ഷാര്‍പ്പ് തുടങ്ങിയ  ഏതെങ്കിലും ഭാഷ വേണമായിരുന്നു.

##അധികം പ്രോഗ്രാമിംഗ് സാങ്കേതിക കാര്യങ്ങള്‍ പഠിക്കേണ്ട

ജാവാസ്ക്രിപ്റ്റ് ആണെങ്കില്‍ ടൈപ്പ് സിസ്റ്റം കാര്യമായി നോക്കുന്നില്ല. അതുകൊണ്ട് തന്നെ ഒരു വേരിയബിള്‍ ഉണ്ടാക്കുമ്പോള്‍ അതിന്‍റെ ടൈപ്പ് കൊടുക്കണം എന്നില്ല. വേറെ ഭാഷകള്‍ ഉദാഹരണത്തിന് `C,C++` അല്ലെങ്കില്‍ ജാവ തുടങ്ങിയ ഒക്കെ ആകുമ്പോള്‍ ടൈപ്പ് സിസ്റ്റം പഠിക്കാന്‍ തന്നെ കുറച്ചു ഉണ്ട്. അതുപോലെ ഒബ്ജെക്റ്റ് ഓറിയന്റെടു പ്രോഗ്രാമിംഗ് അല്ലാത്തതുകൊണ്ട് ക്ലാസ്സ്‌, ഇന്‍ഹെറിറ്റന്‍സ് തുടങ്ങിയ കാര്യങ്ങളും പഠിക്കേണ്ട. ഇത് പഠിക്കേണ്ട എന്ന് പറയുന്നത് തുടക്കം എളുപ്പത്തില്‍ ആക്കാന്‍ വേണ്ടിയാണു. കൂടുതല്‍ മുന്നോട്ട് പോകുമ്പോള്‍ ഇവയൊക്കെ ഉപകാരപ്പെടും.

## അല്‍പം ജാവാസ്ക്രിപ്റ്റ് ചരിത്രം

ചരിത്രം അറിഞ്ഞിട്ടു പ്രോഗ്രാം എഴുത്തില്‍ നേരിട്ട് പ്രത്യേകിച്ച് ഒന്നും നേടാനില്ലെങ്കിലും, എങ്ങിനെയാണ്‌ നമ്മള്‍ പഠിക്കാന്‍ പോകുന്ന ഭാഷ ഉണ്ടായത് എന്നറിഞ്ഞിരിക്കുന്നത് അതുപോലെ അതിന്‍റെ വികാസം ഒക്കെ അറിഞ്ഞിരിക്കുന്നത് നല്ലതാണു.ഭാഷ കൈകാര്യം ചെയ്യുമ്പോള്‍ അത് എവിടെയെങ്കിലും ഉപകരിക്കും.

വിക്കിപീഡിയ നോക്കിയാല്‍ ഇവിടെ വിശദീകരിക്കുന്നതിലും നന്നായി കൊടുത്തിട്ടുണ്ട്. ഇവിടെ ചെറുതായി ഒന്ന് പറയുന്നു എന്ന് മാത്രം.
ഇതിന്‍റെ ജനനം 1995ഇല്‍ ആണ്. ഇത് ഉണ്ടാക്കിയത് ബ്രണ്ടന്‍ എന്ന നെറ്റ്സ്കേപ്പ് എന്ന കമ്പനിയിലെ ജോലിക്കാരനായിരുന്നു. ആദ്യത്തെ ഉദ്ദേശ്യം ബ്രൌസറില്‍ കാണിക്കുന്ന വെബ്‌ പേജിനു ജീവന്‍ കൊടുക്കുക എന്നതായിരുന്നു. അതായത് പേജില്‍ ചെറിയ അനിമേഷന്‍ കാണിക്കുക, കണക്കുകൂട്ടലുകള്‍ നടത്തുക, ഉപയോഗിക്കുന്ന ആള്‍ നല്‍കുന്ന ഇന്‍പുട്ട് ശരിയാണോ എന്ന് നോക്കുക തുടങ്ങിയവ. ഒരിക്കലും ഒരു പ്രോഗ്രാമിന്‍റെ മുഖ്യ ഭാഗങ്ങള്‍ ഒരിക്കലും ജാവാസ്ക്രിപ്റ്റ് ഉപയോഗിച്ച എഴുതിയിരുന്നില്ല. അന്നത്തെ കാലത്ത് എല്ലാ ബ്രൌസറുകളും ജാവാസ്ക്രിപ്റ്റ് പ്രവര്‍ത്തിപ്പിച്ചിരുന്നില്ല. അതുപോലെ ഓരോ ബ്രൌസറും ഓരോ പോലെയാണ് ഒരേ ജാവാസ്ക്രിപ്റ്റ് പ്രോഗ്രാം പ്രവര്‍ത്തിപ്പിച്ചിരുന്നത്. അപ്പോള്‍ പ്രോഗ്രാം എഴുതുന്നവര്‍ ഏത് ബ്രൌസറില്‍ ആണ് ഇത് പ്രവര്‍ത്തിക്കുന്നത് എന്ന് നോക്കി അതിനു വേണ്ടി വേറെ രീതിയില്‍ എഴുതണമായിരുന്നു. അതുകൊണ്ട് ജാവാസ്ക്രിപ്റ്റ് ഉപയോഗിച്ച് മുഖ്യ ഘടകങ്ങള്‍ എഴുതിയാല്‍ അത് വേട രീതിയില്‍ പ്രവര്‍ത്തിക്കില്ല. അപ്പോള്‍ വെബ്‌ പേജ് തരുന്ന സെര്‍വര്‍ തന്നെ എച്.ടി.എം.എല്‍ എന്ന ഭാഷയില്‍ വെബ്‌ പേജ് തരുമായിരുന്നു. ആ സാങ്കേതികവിദ്യയില്‍ നമുക്ക് ഡാറ്റബേസില്‍ നിന്നും എന്തെങ്കിലും കാണിക്കണമെങ്കില്‍ വെബ്‌ സെര്‍വര്‍ ഡാറ്റബേസില്‍ നിന്നും ഡാറ്റ എടുത്ത് അതിനെ എച്.ടി.എം.എല്‍ എന്ന ഭാഷയിലേക്ക് മാറ്റിയിട്ട് ബ്രൌസറിന് കൊടുക്കണമായിരുന്നു. ഇതിന്‍റെ ഒരു പ്രധാന പ്രശ്നം സെര്‍വറില്‍ നിന്നും വരുന്ന ഡാറ്റ കൊടുത്താല്‍ ആയിരുന്നു എന്നതാണ്. കാരണം ഡാറ്റയും അത് എങ്ങിനെ കാണിക്കണം എന്ന് പറയുന്ന എച്.ടി.എം.എല്‍ ടാഗുകളും സെര്‍വര്‍ തരണം. 

അതില്‍ ഒരു വ്യത്യാസം വന്നത് അടുത്തകാലത്ത് മാത്രമാണ്. അതിനു കാരണങ്ങള്‍ നിരവധിയാണ്.ഒന്നാമതായി ജാവാസ്ക്രിപ്റ്റ് എന്ന ഭാഷ സാര്‍വത്രികമായി അംഗികരിക്കപ്പെടുകയും അതിനെ നിയന്ത്രിക്കാന്‍ ഒരു സ്ഥാപനം ഉണ്ടാകുകയും ചെയ്തു. "യുറോപ്യന്‍ കമ്പ്യൂട്ടര്‍ മാനുഫാക്ചേഴ്സ് അസോസിയേഷന്‍" എന്നതാണ് അതിന്‍റെ പേര്. അതോടുകൂടി എല്ലാ ബ്രൌസറുകളും പുതിയ ജാവാസ്ക്രിപ്റ്റ് സങ്കേതങ്ങള്‍ഒരേ രീതിയില്‍ പ്രവര്‍ത്തിക്കാന്‍ തുടങ്ങുകയും ചെയ്തു. 
അതുപോലെ മുന്‍പ് ഓരോ ബ്രൌസറിലും ഒരേപോലെ പ്രവര്‍ത്തിക്കണമെങ്കില്‍ മുന്‍പ് എല്ലാ പ്രോഗ്രാം ചെയ്യുന്നവരും അവരുടെതായ രീതിയില്‍ എഴുതിപിടിപ്പിക്കണമായിരുന്നു. പുതുതായി വന്ന ജാവാസ്ക്രിപ്റ്റ് ഫ്രെയിംവര്‍ക്കുകള്‍ അത് എളുപ്പമാക്കി. നമ്മള്‍ ആ ഫ്രെയിംവര്‍ക്ക്‌ ഉപയോഗിച്ച് എഴുതിയാല്‍ എല്ലാ ബ്രൌസറുകളിലും ഒരേ പോലെ പ്രവര്‍ത്തിക്കും എന്നുള്ള അവസ്ഥ വന്നു. അത് കൂടുതല്‍ പേരെ ജാവാസ്ക്രിപ്റ്റ് ഉപയോഗിക്കുന്നവരാക്കി മാറ്റി.ജെക്വറി, ആങ്കുലാര്‍ ജെഎസ് തുടങ്ങിയവയാണ് അങ്ങനെ വന്ന ഫ്രെയിംവര്‍ക്കുകള്‍.
## ജാവാസ്ക്രിപ്റ്റ് വെര്‍ഷന്‍

പുതിയ രീതി അനുസരിച്ച് ജാവാസ്ക്രിപ്റ്റ് ഭാഷയെ നവീകരിക്കുന്നതിന് / പുതിയ സങ്കേതങ്ങള്‍ വരുന്നതിനു അനുസരിച്ച് ഓരോ നമ്പര്‍ കൊടുക്കുന്നുണ്ട്. ഇപ്പോള്‍ വ്യാപകമായി പ്രചാരത്തില്‍ ഉള്ളത് എക്മ 5 എന്ന വെര്‍ഷന്‍ ആണ്. അതിന്‍റെ നവീകരിച്ച പതിപ്പ് എക്മ 6 ഇപ്പോള്‍ മുഖ്യധാരാ ബ്രൌസറുകളില്‍ വന്നു കഴിഞ്ഞു.  

##ഒരു മുന്നറിയിപ്പ്

ജാവാസ്ക്രിപ്റ്റ് കുറച്ചു കാലം മുതലേ ഉള്ള ഒരു ഭാഷയാണ് എന്ന് മനസിലായല്ലോ. അതില്‍ അത് ഒരു തെറ്റുകുറ്റങ്ങള്‍ ഇല്ലാത്ത ഭാഷയായിട്ടു അല്ല  ഉണ്ടായത് കാരണം അത് ഉണ്ടാക്കിയത് 10 ദിവസങ്ങള്‍ കൊണ്ടാണ്. അതുപോലെ മുന്‍പ് ഉണ്ടായിരുന്ന തെറ്റ് കുറ്റങ്ങള്‍ ഒറ്റ ദിവസം കൊണ്ട് മാറ്റാന്‍ പറ്റില്ല. കാരണം ഭാഷയില്‍ നിന്നും എന്തെങ്കിലും എടുത്തു കളഞ്ഞാല്‍ അത് മുന്‍പ് എഴുതിയ പ്രോഗ്രാമുകളെ ബാധിക്കും. അതുകൊണ്ട് ആ ഭാഷ ഉപയോഗിക്കുമ്പോള്‍ അതിലെ നല്ല കാര്യങ്ങള്‍ മാത്രം ഉപയോഗിക്കാന്‍ ശ്രദ്ധിക്കണം.  ഇനി വരുന്ന അദ്ധ്യായങ്ങളില്‍ ഏതൊക്കെയാണ് ഉപയോഗിക്കെണ്ടാത്തത് എന്ന് പറഞ്ഞിട്ടുണ്ട്.

നിങ്ങള്‍ പ്രോഗ്രാം പഠിക്കാന്‍ ആണെങ്കില്‍ കുഴപ്പമില്ല. പക്ഷെ ഗൌരവമായി ഈ ബുക്ക് പഠിച്ചുകഴിഞ്ഞു അത് വച്ച് നേരെ ജോലിക്ക് പോകുകയാണെങ്കില്‍ ഭാഷ നന്നായി അറിയേണ്ടത് , ഭാഷയില്‍ ഉപയോഗിക്കാന്‍ പാടില്ലാത്തത് എന്തൊക്കെ എന്ന് അറിയേണ്ടത് ആവശ്യമാണ്.