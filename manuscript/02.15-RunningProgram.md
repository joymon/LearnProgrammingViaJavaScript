##പ്രോഗ്രാം പ്രവര്‍ത്തിപ്പിക്കല്‍
ഒരു പ്രോഗ്രാം നമുക്ക് പല രീതികളില്‍ പ്രവര്‍ത്തിപ്പിക്കാം. നേരിട്ട് പ്രോസ്സസ്സറിനെ കൊണ്ട് പ്രവര്‍ത്തിപ്പിക്കാം. അല്ലെങ്കില്‍ മറ്റൊരു പ്രോഗ്രാം കൊണ്ട് വായിപ്പിച്ചു പ്രോഗ്രാമില്‍ ഉള്ള നിര്‍ദേശങ്ങള്‍ നടപ്പിലാക്കാം.

###കമാന്‍ഡ് വിന്‍ഡോ
മുകളില്‍ പറഞ്ഞ ബേസിക്,സി തുടങ്ങിയ ഭാഷകള്‍ക്കും ഒരു കുഴപ്പമുണ്ട്.അതിന്‍റെ ഗ്രാമര്‍ അറിയാതെ എഴുതാന്‍ പറ്റില്ല.ഒരു സാധാരണക്കാരനു ഒരു ഫയല്‍ ഒരു സ്ഥലത്തുനിന്ന് മറ്റൊരു സ്ഥലത്തേക്ക് നീക്കണം എന്നൊരു ആവശ്യത്തിനുവേണ്ടി ഒരു പ്രോഗ്രാം എഴുതണം എന്നൊക്കെ പറഞ്ഞാല്‍ അത് നടക്കുന്ന കാര്യമല്ല.ഒരു ഫയല്‍ നീക്കുന്നതിന് വേണ്ടി ഒരാളും പ്രോഗ്രാമെഴുത്ത് പഠിക്കില്ല.അപ്പോള്‍ എന്തു ചെയ്യും.അവിടെയാണ് കമാന്‍റ് വിന്‍ഡോ അഥവാ ഷെല്ലിന്‍റെ പ്രസക്തി.

കമാന്‍റ് വിന്‍ഡോ എന്നത് ഒരു പ്രോഗ്രാമാണ്.അതിന്‍റെ ദൌത്യം നമ്മള്‍ പറയുന്ന ഒരു പ്രോഗ്രാമിനെ പ്രവര്‍ത്തിപ്പിക്കുക എന്നതാണ്.അടിസ്ഥാനപരമായ ആവശ്യങ്ങള്‍ നടത്തുവാനായ പ്രോഗ്രാമുകള്‍ അതായത് ഫയല്‍ കോപ്പി ചെയ്യുക.,ഡിലീറ്റ് ചെയ്യുക തുടങ്ങിയവ കമ്പ്യൂട്ടറില്‍ ഉണ്ടായിരിക്കും.നമുക്ക് അവയെ ഒന്ന് വിളിക്കുകയെ വേണ്ടൂ.അങ്ങനെ വിളിക്കുവനുള്ള സ്ഥലമാണ് കമാന്‍റ് വിന്‍ഡോ.വിന്‍ഡോസ് കംപ്യൂട്ടറാണ് ഉപയോഗിക്കുന്നതെങ്കില്‍ സ്റ്റാര്‍ട്ട് മെനുവില്‍ പോയി `cmd` എന്ന് ടൈപ്പ് ചെയ്തു എന്‍റര്‍ അടിച്ചാല്‍ കമാന്‍റ് വിന്‍ഡോ വരും.ഒരു കറുത്ത കളറില്‍.വിന്‍ഡോസ് 98 ആണെകില്‍ `command` എന്ന് തന്നെ ടൈപ്പ് ചെയ്യണം.

ഈ വിന്‍ഡോ വന്നുകഴിഞ്ഞാല്‍ പിന്നെ നമുക്ക് നിര്‍ദേശങ്ങള്‍ കൊടുക്കാം.ഉദാഹരണമായി `dir` എന്ന് കൊടുക്കുക.നിങ്ങളുടെ ഫോള്‍ടെറില്‍ ഉള്ള എല്ലാ ഫോള്‍ഡറുകളും ഫയലുകളും അവിടെ ലിസ്റ്റ് ചെയ്തു വരും.

ഇപ്പോള്‍ താഴെപ്പറയുന്ന കാര്യങ്ങള്‍ ഇത് വായിച്ചയാള്‍ക്ക് മനസിലായിക്കാണും

- കംപ്യൂട്ടറിന് ഒന്നും പൂജ്യവും ഉള്ള ബൈനറി ഭാഷ മാത്രമേ മനസിലാകൂ
- നമുക്ക് ബൈനറി ഭാഷ ബുദ്ധിമുട്ടായതിനാല്‍ നമ്മള്‍ ബേസിക് ,സി തുടങ്ങിയ ഇംഗ്ലീഷില്‍ എഴുതാവുന്ന ഭാഷകള്‍ ഉപയോഗിച്ച് പ്രോഗ്രാം എഴുതുന്നു.
- നമ്മള്‍ ബേസിക്,സി തുടങ്ങിയ ഭാഷകളില്‍ എഴുതിയ ഭാഷകള്‍ കംപൈലറുകളോ,ഇന്‍റര്‍പ്രെറ്ററുകളോ ഉപയോഗിച്ച് ബൈനറിയില്‍ ആക്കിയാലെ കമ്പ്യൂട്ടറില്‍ ഓടൂ.
ബേസിക്,സി തുടങ്ങിയ ഭാഷകളില്‍ എഴുതി ബൈനറിയില്‍ ആക്കിയ പ്രോഗ്രാമുകള്‍ കമാന്‍റ് വിന്‍ഡോ എന്ന പ്രോഗ്രാമ്മില്‍ നിന്നും പേര് പറഞ്ഞു കൊടുത്താല്‍ ഓടിക്കം.

###ബ്രൌസര്‍
ബൈനറി പ്രോഗ്രാം നമ്മുടെ കമ്പ്യൂട്ടര്‍ നേരിട്ട് ഓടിക്കും. ഇനി പറയാന്‍ പോകുന്നത് മറ്റൊരു തരാം പ്രോഗ്രാം പ്രവര്‍ത്തിപ്പിക്കലിനെക്കുറിച്ചാണ്. അതായത് ബൈനറിയില്‍ സൂക്ഷിച്ചിട്ടുള്ള ഒരു പ്രോഗ്രാം ഓടുമ്പോള്‍ അതിനു വേറെ ഒരു പ്രോഗ്രാം പ്രവര്‍ത്തിപ്പിക്കാന്‍ പറ്റിയാല്‍ എങ്ങിനെയിരിക്കും? ഉദാഹരണമായി ബൈനറിപ്രോഗ്രാം ആയ വെബ്‌ ബ്രൌസര്‍ ജാവാസ്ക്രിപ്റ്റ് എന്നാ ഭാഷയില്‍ എഴുതിയ പ്രോഗ്രാം പ്രവര്‍ത്തിപ്പിക്കുന്നു. ജാവാസ്ക്രിപ്റ്റ് ഒരിക്കലും നേരിട്ട് ബൈനറി ആകുന്നില്ല.
ബൈനറി പ്രോഗ്രാം കമ്പ്യൂട്ടറിലെ പ്രോസസ്സര്‍ ആണ് വായിച്ചു പ്രവൃത്തി ചെയ്യുന്നത്. അതുപോലെ ബ്രൌസറില്‍ ഉള്ള ജാവാസ്ക്രിപ്റ്റ് എന്‍ജിനു ജാവാസ്ക്രിപ്റ്റ് പ്രോഗ്രാം വായിച്ചു അതിനനുസരിച് പ്രവര്‍ത്തിക്കാന്‍ പറ്റും.

പ്രോസ്സസ്സര്‍ എന്ന യന്ത്രം പ്രോഗ്രാം വായിക്കേണ്ടി വരുമ്പോള്‍ ആണ് ബൈനറിയില്‍ നിര്‍ദേശങ്ങള്‍ കൊടുക്കേണ്ടി വരുന്നത്. ബ്രൌസറില്‍ ഉള്ള ജാവാസ്ക്രിപ്റ്റ് എഞ്ചിന്‍ ആണ് അത് വായിക്കുന്നതെങ്കില്‍ നമുക്ക് കൂടുതല്‍ മനുഷ്യന് മനസിലാകുന്ന ഭാഷയില്‍ പ്രോഗ്രാം എഴുതാന്‍ പറ്റും.

ജാവാസ്ക്രിപ്റ്റ് എഞ്ചിന്‍ എന്ന് കേട്ട് പേടിക്കേണ്ട കാര്യമില്ല. സൌകര്യത്തിനായി ബ്രൌസര്‍ പ്രവര്‍ത്തിപ്പിക്കുന്നു എന്ന് കരുതിയാലും മതി.

ഇനിയും മനസില്‍ ആകാത്തവര്‍ ഉണ്ടെങ്കില്‍ പണ്ട് ഉപയോഗത്തില്‍ ഉണ്ടായിരുന്ന ടെലെഗ്രാഫി അഥവാ കമ്പിയില്ലാക്കമ്പി എന്ന സാങ്കേതിക വിദ്യയുമായി താരതമ്യപ്പെടുത്താം. അതില്‍ അടിസ്ഥാനപരമായി സന്ദേശങ്ങള്‍ കൈമാറുന്നത് മോഴ്സ് കോഡ് എന്ന ഭാഷയില്‍ ആണ്. അതിനെ നമുക്ക് കമ്പ്യൂട്ടര്‍ ബൈനറി ഭാഷയായി കണക്കാക്കാം. പക്ഷെ നമുക്ക് ആ ഭാഷ അറിയില്ല. അപ്പോള്‍ എന്ത് ചെയ്യും. അവിടെ ഇരിക്കുന്ന ഓപ്പറേറ്ററെ നമുക്ക് ബ്രൌസര്‍ ആയി കണക്കാക്കാം അയാള്‍ക്ക് നമ്മുടെ ഭാഷ മനസിലാകും. അയാള്‍ നമ്മുടെ സന്ദേശം എടുത്തു മോഴ്സ് കോഡില്‍ ആക്കി അയക്കുന്നു. നമ്മള്‍ ജാവാസ്ക്രിപ്റ്റ് എന്ന ഭാഷ വഴി കൊടുക്കുന്ന നിര്‍ദേശങ്ങള്‍ ബ്രൌസര്‍ ചെയ്യുന്നത് ആത്യന്തികമായി ബൈനറി നിര്‍ദേശങ്ങള്‍ ആയിട്ടാണ്. പക്ഷെ അത് നമ്മില്‍ നിന്നും മറക്കപ്പെട്ടിരിക്കുന്നു. അല്ലെങ്കില്‍നമ്മള്‍ അറിഞ്ഞിരിക്കേണ്ട എന്ന് മാത്രം.
ടെലെഗ്രാഫുമായുള്ള താരതമ്യം കൂടുതല്‍ ചേരുന്നത് കംപൈലെര്‍ എന്ന സാങ്കേതിക വിദ്യയോട് ആണ്. എങ്കിലും പ്രവര്‍ത്തനരീതി മനസിലാക്കാന്‍ ഇത് നല്ലതായിരിക്കും